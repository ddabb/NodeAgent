<!DOCTYPE html>
<html lang="zh-CN">

<head>
    <meta charset="UTF-8">
    <title>
        王之望
    </title>
</head>

<body>
    <h1>
        王之望
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    丑奴儿·采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>蒙泉秋色登临处， 
愁送将归。 
一梦经时。 
肠断佳人、犹唱渭城词。 
春来重醉分携地， 
人在天涯。 
别後应知。 
两鬓萧萧、多半已成丝。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>十二峰前朝复暮， 
忽愁望断行云。 
梦回江浦晓风清。 
远山思翠黛， 
蔓草记罗裙。 
锦字织成千万恨， 
翻成第入新声。 
幽期谁为反离魂。 
主人无浪语， 
狂客最锺情。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>糟糠相乐。 
早共梁鸿同隐约。 
著籍天门。 
隔品新封感帝恩。 
满堂儿女。 
妇捧金杯孙屡舞。 
白发卿卿。 
与尔尊前作寿星。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>清唱动梁尘， 
窈窕夜深庭宇。 
一笑满斟芳酒， 
看霞觞争举。 
弓靴三寸坐中倾， 
惊叹小如许。 
子建向来能赋， 
过凌波仙浦。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>幂幂轻云护晓霜。 
银花千万朵， 
烂韶光。 
宝山金字屡更张。 
笙箫远， 
帘幕閟重廊。 
车马暗尘香。 
一邦如蜡日， 
尽豪狂。 
游人归路笑声长。 
长歌里， 
击壤咏陶唐。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>蒙泉岁晚， 
偶扁舟、同泛一池寒渌。 
四者难并谁信道， 
草草幽欢能足。 
美景良辰， 
赏心乐事， 
更有人如玉。 
今宵此会， 
陋邦惊破衰俗。 
豪俊傅粉诸孙， 
几年分袂， 
一笑还相逐。 
痛饮厌厌清夜永， 
那管更深催促。 
宋玉词章， 
陶潜风概， 
况继前贤躅。 
故人未至， 
坐中仍对梅福。
                        </pre>
            </li>
            
            <li>
                <h3>
                    惜分飞
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>要眇新声生宝柱。 
弹到离肠断处。 
细落檐花雨。 
夜阑清唱行云住。 
洞府春长还易暮。 
凡客暂来终去。 
不忍回头觑。 
乱山流水桃溪路。
                        </pre>
            </li>
            
            <li>
                <h3>
                    永遇乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>元夜风光， 
上都灯火， 
辉映春色。 
鳌冠仙山， 
龙衔瑞烛， 
银阙凌空碧。 
紫烟深拥， 
黄云孤起， 
人喜乍瞻天日。 
□云里， 
□□□□， 
侍臣□□鹄立。 
雾收霞卷， 
珠帘开遍， 
翠幕娉婷争出。 
倾国丛中， 
钧天合处， 
忽听鸣清跸。 
貂裘小帽， 
随车信马， 
犹忆少年豪逸。 
如今对， 
山城皓月， 
但馀叹息。
                        </pre>
            </li>
            
            <li>
                <h3>
                    洞仙歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>玉楼玄圃， 
旧是神仙伴。 
鸣佩时朝紫皇殿。 
种蟠桃成树， 
碧柰开花， 
著子满， 
金母盘中屡献。 
飘然乘彩凤， 
东望蓬莱， 
曾共扁舟五湖泛。 
正珈笄未老， 
兰玉盈前， 
春欲转、喜对芳辰开宴。 
愿绿发朱颜镇长新， 
教岁岁年年， 
寿觞深劝。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>犀隐雕龙， 
蟾将威凤， 
建溪初贡新芽。 
九天春色， 
先到列仙家。 
今日磨圭碎璧， 
天香动、风入窗纱。 
清泉嫩， 
江南锡乳， 
一脉贯天涯。 
芳华。 
瑶圃宴， 
群真飞佩， 
同引流霞。 
醉琼筵红绿， 
眼乱繁花。 
一碗分云饮露， 
尘凡尽、斗牛何赊。 
归途稳， 
清飙两腋， 
不用泛灵槎。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>华灯的皪明金碧。 
玳筵剧饮杯馀湿。 
珠翠隔房栊。 
微闻笑语通。 
蓬瀛知已近。 
青鸟仍传信。 
应为整云鬟。 
教侬倒玉山。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>鸳鸯碧瓦寒留雪。 
玉树先春发。 
小楼歌舞夜流连。 
月落参横、一梦绕梅边。 
尊前酒量谁能惜。 
都是高阳客。 
十分莫厌羽觞传。 
半醉娉婷、云鬓亸金钿。
                        </pre>
            </li>
            
            <li>
                <h3>
                    醉花阴
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>弧门此日犹能记。 
叹居诸难系。 
弹指片声中， 
不觉流年， 
五十还加二。 
儿童寿酒邀翁醉。 
笑欣欣相戏。 
休画老人星， 
白发苍髯， 
怎解如翁似。
                        </pre>
            </li>
            
            <li>
                <h3>
                    风流子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王之望</p>
                <pre>江国东风早， 
芳菲又、迤逦报寒梅。 
正元气孕和， 
小春归候， 
数丁千载， 
喜动三台。 
向此际， 
上天开景运， 
王国产英材。 
想崇岳洞天， 
暗书苔藓， 
海山烟雨， 
空锁楼台。 
煌煌天人表， 
琼林与瑶树， 
照映庭槐。 
中有丽天星斗， 
惊世风雷。 
况朱颜绿发， 
年光鼎盛， 
绣裳华衮， 
人望归来。 
好对玳筵满举， 
眉寿觥罍。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 王之望</p>
                <pre>撩乱江云雪欲飞。 
小轩幽会酒行时。 
佳人喜得鸳鸯侣， 
豪客争题鹦鹉词。 
歌舞地， 
喜追随。 
歙州端恨外迁迟。 
谪仙狂监从来识， 
七步初看子建诗。
                        </pre>
            </li>
            
    </ul>
</body>

</html>