<!DOCTYPE html>
<html lang="zh-CN">

<head>
    <meta charset="UTF-8">
    <title>
        李吕
    </title>
</head>

<body>
    <h1>
        李吕
    </h1>
    <p><strong>朝代:</strong>
        宋代
    </p>
    <p><strong>生平:</strong>
        李吕（1122-1198），字滨老，一字东老，邵武（今属福建）人。著有《澹轩集》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一落索
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>琢成玉树。 
谁解著、云斤月斧。 
短箠羸骖， 
朴樕一怀尘土。 
叹雄图、伤别绪。 
主人不语花能语。 
苦欲留君、不是留君处。 
碧落紫霄， 
楼观参差烟雾。 
一樽空、鸿鹄举。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>家在宋墙东畔住， 
流莺时送芳音。 
窃香解佩两沈沈。 
都缘些子事， 
过却许多春。 
日上花梢初睡起， 
绣衣闲纵金针。 
错将黄晕压檀心。 
见人羞不语， 
偷把泪珠匀。
                        </pre>
            </li>
            
            <li>
                <h3>
                    凤栖梧·蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>一岁光阴寒共暑。 
一日光阴， 
只个朝还暮。 
有物分明能唤寤。 
晚钟晨角君听取。 
扰扰胶胶劳百虑。 
究竟思量， 
没个相干处。 
只有一般携得去。 
世人唤作闲家具。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>堂成开宴日无空。 
景占四时中。 
画栋翬飞星汉， 
雕阑锁断花风。 
薰人和气， 
清谈四坐， 
雅量千锺。 
早晚催归天仗， 
往来还记溪翁。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>山雨喜开霁， 
爽气涤烦襟。 
晚秋丹叶飘坠， 
篱菊散黄金。 
徙倚关河凝望， 
回首光阴轻驶， 
倏忽二毛侵。 
须信人间世， 
莫放酒杯深。 
一星子， 
名与利， 
漫浮沈。 
塞翁祸福无定， 
此理古犹今。 
妙处只应亲到， 
外物从渠舒卷， 
出处我无心。 
袖手无新语， 
洗耳听清音。
                        </pre>
            </li>
            
            <li>
                <h3>
                    沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>射虎南山， 
断蛟北海， 
恍如梦中。 
念少年豪气， 
霜寒一剑， 
清时功业， 
月满雕弓。 
年去年来成底事， 
已一半消磨成老翁。 
那堪更， 
病为城绕， 
愁作兵攻。 
无悰。 
慵语西风。 
正独倚危阑送塞鸿。 
道酒能消遣， 
酒因病减， 
歌能消遣， 
歌为愁浓。 
大造不将炉冶去， 
□万卷诗书宁愤穷。 
都休问， 
且试弹绿绮， 
闲和秋虫。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>光拂星榆， 
轮高金掌， 
暮烟飘尽澄空。 
素娥幽恨， 
霜艳洗铅红。 
醉把摩云妙手， 
教纤翳、不点青铜。 
知多少， 
天高露冷， 
争占九秋风。 
歌钟。 
邀胜侣， 
园攀琼树， 
帘卷珠宫。 
算庾楼吟赏， 
今古应同。 
多谢秦娥绝唱， 
声声为、飘入云中。 
留仙住， 
莫教清影， 
容易转梧桐。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>去岁天涯， 
一灯闲作幽窗伴。 
酒来须满。 
不待旁人劝。 
今岁天涯， 
又是年华晚。 
凄凉惯。 
问天不管。 
只我何曾管。
                        </pre>
            </li>
            
            <li>
                <h3>
                    调笑令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>含怨。 
两颦浅。 
羽髻云鬟低玉燕。 
绿沈香底金鹅扇。 
隐隐花枝轻颤。 
当筵不放红云转。 
正是玉壶春满。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>休休莫莫。 
当年不负西湖约。 
一技初见横篱落。 
嚼蕊闻香， 
长是醉乡落魄。 
而今对酒空斟酌。 
老来多病情非昨。 
谁人伴我临东阁。 
冷淡吟怀， 
犹可追前作。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李吕</p>
                <pre>参横月落闻街鼓。 
指杨柳、天边路。 
冷澹梨花啼玉箸。 
五云芝检， 
八花砖影， 
稳上鳌头去。 
吹箫台冷秦云暮。 
玉勒嘶风弄娇步。 
四雁峰前凭尺素。 
壁尘香减， 
绮窗风静， 
记得题诗处。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 李吕</p>
                <pre>甲帐春风肯见分。 
夜陪清梦当炉熏。 
寻香若傍阑干晓， 
定见堆红越鄂君。 
雕玉佩， 
郁金裙。 
凭谁书叶寄朝云。 
兰芽九畹虽清绝， 
也要芳心伴小醺。
                        </pre>
            </li>
            
    </ul>
</body>

</html>