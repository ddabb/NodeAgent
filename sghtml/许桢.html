<!DOCTYPE html>
<html lang="zh-CN">

<head>
    <meta charset="UTF-8">
    <title>
        许桢
    </title>
</head>

<body>
    <h1>
        许桢
    </h1>
    <p><strong>朝代:</strong>
        元代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    太常引四首
                </h3>
                <p><strong>形式:</strong>
                    词
                </p>
                <p><strong>标签:</strong>
                    元代, 许桢</p>
                <pre>池亭荷净纳凉时。 
四面柳依稀。 
棹得酒船回。 
看风里、沙巾半欹。 
残霞照水， 
夕阳明树， 
天付画中诗。 
应不负归期。 
更谁看、桃花面皮。 
淡妆素服更纤浓。 
清致不须红。 
伫目画桥东。 
一扫尽、人间冶容。 
麻姑何在， 
嫦娥昨夜， 
飞出广寒宫。 
天亦为诗翁。 
把好景、都移此中。 
藕花香里有丛筠。 
照水绿梢新。 
清洁出风尘。 
似特与、幽人写真。 
门无俗客， 
地多清兴， 
羽扇白纶巾。 
甘作太平民。 
故自谓、羲皇上人。 
西池池上好新亭。 
红翠门娉娉。 
翠盖几翻倾。 
听水上、红妆笑声。 
归来乡社， 
不关尘事， 
活计问樵青。 
世事一毫轻。 
看西泠、晴云暮横。 
以上许桢作品《太常引》共4首
                        </pre>
            </li>
            
            <li>
                <h3>
                    摸鱼子
                </h3>
                <p><strong>形式:</strong>
                    词
                </p>
                <p><strong>标签:</strong>
                    元代, 许桢</p>
                <pre>买陂塘旋栽杨柳， 
求田专理农务。 
扁舟来往烟波里， 
青箬绿蓑风雨。 
时泛渚。 
把远岫遥岑， 
收拾来孤屿。 
黄华解语。 
道凤阁鸾台， 
黄尘乌帽， 
争似醉乡趣。 
洹溪上， 
道士而今惟许。 
飞熊梦断姜吕。 
水声山色相萦绕， 
涌出笔端新句。 
斟桂醑。 
听万籁笙竽， 
一派仙家谱。 
休论往古。 
向种菊篱边， 
观鱼轩外， 
晚节有秋圃。
                        </pre>
            </li>
            
            <li>
                <h3>
                    柳梢青四首
                </h3>
                <p><strong>形式:</strong>
                    词
                </p>
                <p><strong>标签:</strong>
                    元代, 许桢</p>
                <pre>叠嶂浮岚。 
澄江拖练， 
远浦归帆。 
橙蟹分甘， 
莼鲈专美， 
露酒霜柑。 
登高聊憩禅庵。 
采菊蕊、茱萸满篮。 
丹桂飘香， 
芙蓉弄色， 
好个江南。 
山霁无岚。 
寻幽有屐， 
不用张帆。 
乐事关心， 
良辰修禊， 
元夜传柑。 
芳郊随处行庵。 
听驺导、担花几篮。 
洲渚凝妆， 
笙歌归院， 
好个江南。 
山远生岚。 
溪清呈底， 
剡棹收帆。 
风物依然， 
烂红茶树， 
回色青柑。 
暗香寒阻梅庵。 
把楮颖、权收墨篮。 
暧阁红炉， 
浅斟低唱， 
好个江南。 
云柚如岚。 
月池通港， 
画舫无帆。 
细葛春纤， 
摘来卢橘， 
香赛温柑。 
荷亭柳榭松庵。 
更奇品、花盆果篮。 
梦想飞觥， 
水晶宫里， 
好个江南。 
以上许桢作品《柳梢青》共4首
                        </pre>
            </li>
            
            <li>
                <h3>
                    渔家傲四首
                </h3>
                <p><strong>形式:</strong>
                    词
                </p>
                <p><strong>标签:</strong>
                    元代, 许桢</p>
                <pre>鸿雁翩翩云路杳。 
芦花如雪迷红蓼。 
荷叶不禁风雨倒。 
秋意早。 
诗怀清似霜天晓。 
独掩柴扉谁得到。 
高台日暮宜瞻眺。 
清致日多尘事少。 
歌古调。 
新声移入渔家傲。 
青入西山烟渺渺。 
天机只在菰蒲杪。 
风解冰澌融小沼。 
人静悄。 
一声何处啼山鸟。 
杖策寻芳逢野老。 
草芽柳眼明残照。 
归到圭塘还独钓。 
心事了。 
箫声缓和渔家傲。 
万木凋零岩壑峭。 
一机消长观天道。 
松竹园亭时一造。 
谁敢诮。 
敲冰煮茗供谈笑。 
自负平生心矫矫。 
三闾何事形容槁。 
琴到无弦谁与操。 
怀我宝。 
相逢且赋渔家傲。 
众绿如生如羽葆。 
池光摇漾连汀草。 
红杏已无春意闹。 
风致好。 
水中三屿如三岛。 
荷叶如钱蒲袅袅。 
石渠静听泉声小。 
从此圭塘时检校。 
停短棹。 
柳阴高唱渔家傲。 
以上许桢作品《渔家傲》共4首
                        </pre>
            </li>
            
    </ul>
</body>

</html>