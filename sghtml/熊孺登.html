<!DOCTYPE html>
<html lang="zh-CN">

<head>
    <meta charset="UTF-8">
    <title>
        熊孺登
    </title>
</head>

<body>
    <h1>
        熊孺登
    </h1>
    <p><strong>朝代:</strong>
        唐代
    </p>
    <p><strong>生平:</strong>
        熊孺登，钟陵人，登进士第。元和中，终藩镇从事。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    与左兴宗湓城别
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>江逢九派人将别， 
猿到三声月为秋。 
不知相见更何日， 
此夜少年堪白头。
                        </pre>
            </li>
            
            <li>
                <h3>
                    八月十五夜卧疾
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>一年只有今宵月， 
尽上江楼独病眠。 
寂寞竹窗闲不闭， 
夜深斜影到床前。
                        </pre>
            </li>
            
            <li>
                <h3>
                    和窦中丞岁酒喜见小男两岁
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>更添十岁应为相， 
岁酒从今把未休。 
闻得一毛添五色， 
眼看相逐凤池头。
                        </pre>
            </li>
            
            <li>
                <h3>
                    奉和兴元郑相公早春送杨侍郎
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>征鞍欲上醉还留， 
南浦春生百草头。 
丞相新裁别离曲， 
声声飞出旧梁州。
                        </pre>
            </li>
            
            <li>
                <h3>
                    寄安南马中丞
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>龙韬能致虎符分， 
万里霜台压瘴云。 
蕃客不须愁海路， 
波神今伏马将军。
                        </pre>
            </li>
            
            <li>
                <h3>
                    寒食
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>东风泼火雨新休， 
舁尽春泥扫雪沟。 
走马犊车当御路， 
汉阳公主谢鸡球。
                        </pre>
            </li>
            
            <li>
                <h3>
                    寒食野望
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>拜扫无过骨肉亲， 
一年唯此两三辰。 
冢头莫种有花树， 
春色不关泉下人。
                        </pre>
            </li>
            
            <li>
                <h3>
                    戏赠费冠卿
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>但恐红尘虚白首， 
宁论蹇逸分先后。 
莫占莺花笑寂寥， 
长安春色年年有。
                        </pre>
            </li>
            
            <li>
                <h3>
                    新成小亭月夜
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 熊孺登</p>
                <pre>已被月知处， 
斩新风到来。 
无人伴幽境， 
多取木兰栽。
                        </pre>
            </li>
            
            <li>
                <h3>
                    日暮天无云
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 熊孺登</p>
                <pre>杳杳复苍然， 
无云日暮天。 
象分青气外， 
景尽赤霄前。 
渐吐星河色， 
遥生水木烟。 
从容难附丽， 
顾步欲澄鲜。 
但见收三素， 
何能测上玄。 
应非暂呈瑞， 
不许出山川。
                        </pre>
            </li>
            
            <li>
                <h3>
                    春郊醉中赠章八元
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>三月踏青能几日， 
百回添酒莫辞频。 
看君倒卧杨花里， 
始觉春光为醉人。
                        </pre>
            </li>
            
            <li>
                <h3>
                    曲池陪宴即事上窦中丞
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>水自山阿绕坐来， 
珊瑚台上木绵开。 
欲知举目无情罚， 
一片花流酒一杯。
                        </pre>
            </li>
            
            <li>
                <h3>
                    正月十五日
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>汉家遗事今宵见， 
楚郭明灯几处张。 
深夜行歌声绝后， 
紫姑神下月苍苍。
                        </pre>
            </li>
            
            <li>
                <h3>
                    湘江夜泛
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>江流如箭月如弓， 
行尽三湘数夜中。 
无那子规知向蜀， 
一声声似怨春风。
                        </pre>
            </li>
            
            <li>
                <h3>
                    甘子堂陪宴上韦大夫
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>武陵楼上春长早， 
甘子堂前花落迟。 
楚乐怪来声竞起， 
新歌尽是大夫词。
                        </pre>
            </li>
            
            <li>
                <h3>
                    祗役遇风谢湘中春色
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>水生风熟布帆新， 
只见公程不见春。 
应被百花撩乱笑， 
比来天地一闲人。
                        </pre>
            </li>
            
            <li>
                <h3>
                    经古墓
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>碑折松枯山火烧， 
夜台从闭不曾朝。 
那将逝者比流水， 
流水东流逢上潮。
                        </pre>
            </li>
            
            <li>
                <h3>
                    至日荷李常侍过郊居
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 熊孺登</p>
                <pre>贱子守柴荆， 
谁人记姓名。 
风云千骑降， 
草木一阳生。 
礼异江河动， 
欢殊里巷惊。 
称觞容侍坐， 
看竹许同行。 
遇觉沧溟浅， 
恩疑太岳轻。 
尽搜天地物， 
无谕此时情。
                        </pre>
            </li>
            
            <li>
                <h3>
                    董监庙
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>仁杰淫祠废欲无， 
枯枫老栎两三株。 
神乌惯得商人食， 
飞趁征帆过蠡湖。
                        </pre>
            </li>
            
            <li>
                <h3>
                    蜀江水
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>日夜朝宗来万里， 
共怜江水引蕃心。 
若论巴峡愁人处， 
猿比滩声是好音。
                        </pre>
            </li>
            
            <li>
                <h3>
                    赠侯山人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>一见清容惬素闻， 
有人传是紫阳君。 
来时玉女裁春服， 
剪破湘山几片云。
                        </pre>
            </li>
            
            <li>
                <h3>
                    赠灵彻上人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>诗句能生世界春， 
僧家更有姓汤人。 
况闻暗忆前朝事， 
知是修行第几身。
                        </pre>
            </li>
            
            <li>
                <h3>
                    送僧游山
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>云身自在山山去， 
何处灵山不是归。 
日暮寒林投古寺， 
雪花飞满水田衣。
                        </pre>
            </li>
            
            <li>
                <h3>
                    送准上人归石经院
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>旃檀刻像今犹少， 
白石镌经古未曾。 
归去更寻翻译寺， 
前山应遇雁门僧。
                        </pre>
            </li>
            
            <li>
                <h3>
                    送舍弟孺复往庐山
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>能骑竹马辨西东， 
未省烟花暂不同。 
第一早归春欲尽， 
庐山好看过湖风。
                        </pre>
            </li>
            
            <li>
                <h3>
                    送马判官赴安南
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>故人交趾去从军， 
应笑狂生挥阵云。 
省得蔡州今日事， 
旧曾都护帐前闻。
                        </pre>
            </li>
            
            <li>
                <h3>
                    野别留少微上人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>若为相见还分散， 
翻觉浮云亦不闲。 
何处留师暂且住， 
家贫唯有坐中山。
                        </pre>
            </li>
            
            <li>
                <h3>
                    雪中答僧书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>八行银字非常草， 
六出天花尽是梅。 
无所与陈童子别， 
雪中辛苦远山来。
                        </pre>
            </li>
            
            <li>
                <h3>
                    青溪村居二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 熊孺登</p>
                <pre>家占溪南千个竹， 
地临湖上一群山。 
渔船多在马长放， 
出处自由闲不闲。 
深树黄鹂晓一声， 
林西江上月犹明。 
野人早起无他事， 
贪绕沙泉看笋生。
                        </pre>
            </li>
            
            <li>
                <h3>
                    题逍遥楼伤故韦大夫
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 熊孺登</p>
                <pre>利及生人无更为， 
落花流水旧城池。 
逍遥楼上雕龙字， 
便是羊公堕泪碑。
                        </pre>
            </li>
            
    </ul>
</body>

</html>