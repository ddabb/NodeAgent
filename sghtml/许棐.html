<!DOCTYPE html>
<html lang="zh-CN">

<head>
    <meta charset="UTF-8">
    <title>
        许棐
    </title>
</head>

<body>
    <h1>
        许棐
    </h1>
    <p><strong>朝代:</strong>
        宋代
    </p>
    <p><strong>生平:</strong>
        许棐（?—1249） 字忱父，自号梅屋，海盐（今属浙江）人。理宗嘉熙中，隐居秦溪。多与江湖派诗人交游，诗风亦接近，多咏歌闲适、模写山林。词共十八首，都是小令。有《梅屋诗稿》、《献丑集》，词有《梅屋诗余》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    三台春曲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>昨夜微风细雨， 
今朝薄霁轻寒。 
檐外一声啼鸟， 
报知花柳平安。
                        </pre>
            </li>
            
            <li>
                <h3>
                    后庭花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>一春不识西湖面。 
翠羞红倦。 
雨窗和泪摇湘管。 
意长笺短。 
知心惟有雕梁燕。 
自来相伴。 
东风不管琵琶怨。 
落花吹遍。
                        </pre>
            </li>
            
            <li>
                <h3>
                    喜迁莺
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>鸠雨细， 
燕风斜。 
春悄谢娘家。 
一重帘外即天涯。 
何必暮云遮。 
钏金寒， 
钗玉冷。 
薄醉欲成还醒。 
一春梳洗不簪花。 
孤负几韶华。
                        </pre>
            </li>
            
            <li>
                <h3>
                    夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>一辔东风留不住。 
离歌断、日斜春暮。 
多事啼莺， 
妒情飞燕， 
一路送人归去。 
文君自被琴心误。 
却惆怅、落花飞絮。 
锦字机寒， 
玉炉烟冷， 
门外乱山无数。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>正是拈芳采艳时。 
连朝风雨里， 
掩朱扉。 
强排春恨剪新词。 
词未就， 
莺唱缕金衣。 
云薄弄晴晖。 
试穿花迳去， 
拣双枝。 
紫香红腻著罗衣。 
簪不尽， 
瓶里顿将归。
                        </pre>
            </li>
            
            <li>
                <h3>
                    山花子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>挼柳揉花旋染衣。 
丝丝红翠扑春辉。 
罗绮丛中无此艳， 
小西施。 
腰细最便围舞帊， 
袖寒时复罩香え。 
误点一痕残泪粉， 
怕人知。
                        </pre>
            </li>
            
            <li>
                <h3>
                    应天长
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>溅紫飘红风又雨。 
一刻韶芳留不住。 
燕吞声， 
莺谇语。 
待得晴来人已去。 
怯新歌， 
怜旧舞。 
冷落艳腔芳谱。 
要识此时情绪。 
豆梅酸更苦。
                        </pre>
            </li>
            
            <li>
                <h3>
                    更漏子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>泪淹红， 
腮褪粉。 
等得玉销花损。 
羞阮凤， 
怯筝鸾。 
指寒无好弹。 
一庭雪。 
半窗月。 
又是独眠时节。 
孤枕怨， 
小屏愁。 
天涯梦里游。
                        </pre>
            </li>
            
            <li>
                <h3>
                    柳枝·杨柳枝
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 许棐</p>
                <pre>冷迫春宵一半床。 
懒熏香。 
不如屏里画鸳鸯。 
永成双。 
重叠衾罗犹未暖。 
红烛短。 
明朝春雨足池塘。 
落花忙。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 许棐</p>
                <pre>欲把香缯暖缬裁。 
玉箱金锁又慵开。 
一杯茶罢上春台。 
方向柳边揉碧缕， 
又从花畔并红腮。 
不知凝待阿谁来。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>凤双鸾偶。 
天上人间有。 
檐玉无声花影瘦。 
夜浅春浓时候。 
别来几度寒宵。 
六桥风月迢迢。 
灯下有谁相伴， 
一方红湿鲛绡。
                        </pre>
            </li>
            
            <li>
                <h3>
                    满宫春
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 许棐</p>
                <pre>懒抟香， 
慵弄粉。 
犹带浅酲微困。 
金鞍何处掠新欢， 
偷倩燕寻莺问。 
柳供愁， 
花献恨。 
衮絮猎红成阵。 
碧楼能有几番春， 
又是一番春尽。
                        </pre>
            </li>
            
            <li>
                <h3>
                    画堂春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>一绡香暖看灯衣。 
领珠襟翠争辉。 
金球斜雪梅枝。 
著带都宜。 
桃艳妆成醉脸， 
柳娇移上歌眉。 
一轮蟾玉堕花西。 
携手同归。
                        </pre>
            </li>
            
            <li>
                <h3>
                    相思引
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 许棐</p>
                <pre>组绣盈箱锦满机。 
倩谁缝作护花衣。 
恐花飞去， 
无复上芳枝。 
已恨远山迷望眼， 
不须更画远山眉。 
正无聊赖， 
雨外一鸠啼。
                        </pre>
            </li>
            
            <li>
                <h3>
                    相见欢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>绣围春水锦笼山。 
冶游天。 
可惜连朝中酒、怯秋千。 
妆楼暖。 
朱帘卷。 
燕斜穿。 
冲落两三花片、镜台边。
                        </pre>
            </li>
            
            <li>
                <h3>
                    荷叶杯
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>鹊踏画檐双噪。 
书到。 
和笑拆封看。 
归程能隔几重山。 
远约数宵间。 
准备绣轮雕辔。 
游戏。 
说与百花知。 
莫教枝上一红飞。 
留伴玉东西。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>杏花窗底人中酒。 
花与人相守。 
帘衣不肯护春寒。 
一声娇嚏两眉攒。 
拥衾眠。 
明朝又有秋千约。 
恐未忺梳掠。 
倩谁传语画楼风。 
略吹丝雨湿春红。 
绊游踪。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 许棐</p>
                <pre>微雨後。 
染得杏腮红透。 
春色好时人却瘦。 
镜寒妆不就。 
柳外一莺啼昼。 
约略情怀中酒。 
困起半弯眉袖。 
髻松簪玉溜。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 许棐</p>
                <pre>翠凤金鸾绣欲成。 
沈香亭下款新晴。 
绿随杨柳阴边去， 
红踏桃花片上行。 
莺意绪， 
蝶心情。 
一时分付小银筝。 
归来玉醉花柔困， 
月滤窗纱约半更。
                        </pre>
            </li>
            
    </ul>
</body>

</html>