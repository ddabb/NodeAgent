<!DOCTYPE html>
<html lang="zh-CN">

<head>
    <meta charset="UTF-8">
    <title>
        张继
    </title>
</head>

<body>
    <h1>
        张继
    </h1>
    <p><strong>朝代:</strong>
        唐代
    </p>
    <p><strong>生平:</strong>
        张继，生卒年不详，字懿孙，南阳人。天宝进士，曾任检校祠部员外郎、洪州盐铁判官。其诗多登临纪行之作，不事雕琢。有《张祠部诗集》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    上清词
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>紫阳宫女捧丹砂， 
王母令过汉帝家。 
春风不肯停仙驭， 
却向蓬莱看杏花。
                        </pre>
            </li>
            
            <li>
                <h3>
                    九日巴丘杨公台上宴集
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>凄凄霜日上高台， 
水国秋凉客思哀。 
万叠银山寒浪起， 
一行斜字早鸿来。 
谁家捣练孤城暮， 
何处题衣远信回。 
江汉路长身不定， 
菊花三笑旅怀开。
                        </pre>
            </li>
            
            <li>
                <h3>
                    人日代客子是日立春
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 张继</p>
                <pre>人日兼春日， 
长怀复短怀。 
遥知双彩胜， 
并在一金钗。
                        </pre>
            </li>
            
            <li>
                <h3>
                    会稽秋晚奉呈于太守
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>寂寂讼庭幽， 
森森戟户秋。 
山光隐危堞， 
湖色上高楼。 
禹穴探书罢， 
天台作赋游。 
云浮将越客， 
岁晚共淹留。
                        </pre>
            </li>
            
            <li>
                <h3>
                    会稽郡楼雪霁
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>江城昨夜雪如花， 
郢客登楼齐望华。 
夏禹坛前仍聚玉， 
西施浦上更飞沙。 
帘栊向晚寒风度， 
睥睨初晴落景斜。 
数处微明销不尽， 
湖山清映越人家。
                        </pre>
            </li>
            
            <li>
                <h3>
                    冯翊西楼
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>城上西楼倚暮天， 
楼中归望正凄然。 
近郭乱山横古渡， 
野庄乔木带新烟。 
北风吹雁声能苦， 
远客辞家月再圆。 
陶令好文常对酒， 
相招那惜醉为眠。
                        </pre>
            </li>
            
            <li>
                <h3>
                    华州夜宴庾侍御宅
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>世故他年别， 
心期此夜同。 
千峰孤烛外， 
片雨一更中。 
酒客逢山简， 
诗人得谢公。 
自怜驱匹马， 
拂曙向关东。
                        </pre>
            </li>
            
            <li>
                <h3>
                    华清宫
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>天宝承平奈乐何， 
华清宫殿郁嵯峨。 
朝元阁峻临秦岭， 
羯鼓楼高俯渭河。 
玉树长飘云外曲， 
霓裳闲舞月中歌。 
只今惟有温泉水， 
呜咽声中感慨多。
                        </pre>
            </li>
            
            <li>
                <h3>
                    句
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>汉月经时掩， 
胡尘与岁深。 
（《咏镜》， 
见《诗式》）。 
第二百四十三卷
                        </pre>
            </li>
            
            <li>
                <h3>
                    城西虎跑寺
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>石势虎蹲伏， 
山形龙屈盘。 
寺开梁殿阁， 
坟掩晋衣冠。 
出涧泉声细， 
斜阳塔影寒。 
近城多□□， 
栖息此中安。
                        </pre>
            </li>
            
            <li>
                <h3>
                    奉寄皇甫补缺
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张继</p>
                <pre>京口情人别久， 
扬州估客来疏。 
潮至浔阳回去， 
相思无处通书。
                        </pre>
            </li>
            
            <li>
                <h3>
                    奉送王相公赴幽州
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张继</p>
                <pre>黄阁开帏幄， 
丹墀拜冕旒。 
位高汤左相， 
权总汉诸侯。 
不改周南化， 
仍分赵北忧。 
双旌过易水， 
千骑入幽州。 
塞草连天暮， 
边风动地愁。 
无因随远道， 
结束佩吴钩。
                        </pre>
            </li>
            
            <li>
                <h3>
                    安公房问法
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>流年一日复一日， 
世事何时是了时。 
试向东林问禅伯， 
遣将心地学琉璃。
                        </pre>
            </li>
            
            <li>
                <h3>
                    宿白马寺
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>白马驮经事已空， 
断碑残刹见遗踪。 
萧萧茅屋秋风起， 
一夜雨声羁思浓。
                        </pre>
            </li>
            
            <li>
                <h3>
                    寄郑员外
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 张继</p>
                <pre>经月愁闻雨， 
新年苦忆君。 
何时共登眺， 
整屐待晴云。
                        </pre>
            </li>
            
            <li>
                <h3>
                    山家
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张继</p>
                <pre>板桥人渡泉声， 
茅檐日午鸡鸣。 
莫嗔焙茶烟暗， 
却喜晒谷天晴。
                        </pre>
            </li>
            
            <li>
                <h3>
                    归山
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张继</p>
                <pre>心事数茎白发， 
生涯一片青山。 
空林有雪相待， 
古道无人独还。
                        </pre>
            </li>
            
            <li>
                <h3>
                    感怀
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 张继</p>
                <pre>调与时人背， 
心将静者论。 
终年帝城里， 
不识五侯门。
                        </pre>
            </li>
            
            <li>
                <h3>
                    明德宫
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>碧瓦朱楹白昼闲， 
金衣宝扇晓风寒。 
摩云观阁高如许， 
长对河流出断山。
                        </pre>
            </li>
            
            <li>
                <h3>
                    春夜皇甫冉宅欢宴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>流落时相见， 
悲欢共此情。 
兴因尊酒洽， 
愁为故人轻。 
暗滴花茎露， 
斜晖月过城。 
那知横吹笛， 
江外作边声。
                        </pre>
            </li>
            
            <li>
                <h3>
                    春申君祠
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>春申祠宇空山里， 
古柏阴阴石泉水。 
日暮江南无主人， 
弥令过客思公子。 
萧条寒景傍山村， 
寂寞谁知楚相尊。 
当时珠履三千客， 
赵使怀惭不敢言。
                        </pre>
            </li>
            
            <li>
                <h3>
                    晚次淮阳
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>微凉风叶下， 
楚俗转清闲。 
候馆临秋水， 
郊扉掩暮山。 
月明潮渐近， 
露湿雁初还。 
浮客了无定， 
萍流淮海间。
                        </pre>
            </li>
            
            <li>
                <h3>
                    枫桥夜泊
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>月落乌啼霜满天， 
江枫渔火对愁眠。 
姑苏城外寒山寺， 
夜半钟声到客船。
                        </pre>
            </li>
            
            <li>
                <h3>
                    江上送客游庐山
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>楚客自相送， 
沾裳春水边。 
晚来风信好， 
并发上江船。 
花映新林岸， 
云开瀑布泉。 
惬心应在此， 
佳句向谁传。
                        </pre>
            </li>
            
            <li>
                <h3>
                    河间献王墓
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>汉家宗室独称贤， 
遗事闲中见旧编。 
偶过河间寻往迹， 
却怜荒冢带寒烟。 
频求千古书连帙， 
独对三雍策几篇。 
雅乐未兴人已逝， 
雄歌依旧大风传。
                        </pre>
            </li>
            
            <li>
                <h3>
                    洛阳作
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>洛阳天子县， 
金谷石崇乡。 
草色侵官道， 
花枝出苑墙。 
书成休逐客， 
赋罢遂为郎。 
贫贱非吾事， 
西游思自强。
                        </pre>
            </li>
            
            <li>
                <h3>
                    清明日自西午桥至瓜岩村有怀
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>晚霁龙门雨， 
春生汝穴风。 
鸟啼官路静， 
花发毁垣空。 
鸣玉惭时辈， 
垂丝学老翁。 
旧游人不见， 
惆怅洛城东。
                        </pre>
            </li>
            
            <li>
                <h3>
                    游灵岩
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>灵岩有路入烟霞， 
台殿高低释子家。 
风满回廊飘坠叶， 
水流绝涧泛秋花。 
青松阅世风霜古， 
翠竹题诗岁月赊。 
谁谓无生真可学， 
山中亦自有年华。
                        </pre>
            </li>
            
            <li>
                <h3>
                    留别
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>何事千年遇圣君， 
坐令双鬓老江云。 
南行更入山深浅， 
岐路悠悠水自分。
                        </pre>
            </li>
            
            <li>
                <h3>
                    登丹阳楼
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>寒皋那可望， 
旅客又初还。 
迢递高楼上， 
萧疏凉野间。 
暮晴依远水， 
秋兴属连山。 
浮客时相见， 
霜凋朱翠颜。
                        </pre>
            </li>
            
            <li>
                <h3>
                    秋日道中
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>齐鲁西风草树秋， 
川原高下过东州。 
道边白鹤来华表， 
陌上苍麟卧古丘。 
九曲半应非禹迹， 
三山何处是仙洲。 
径行俯仰成今古， 
却忆当年赋远游。
                        </pre>
            </li>
            
            <li>
                <h3>
                    褚主簿宅会毕庶子钱员外郎使君
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张继</p>
                <pre>开瓮腊酒熟， 
主人心赏同。 
斜阳疏竹上， 
残雪乱山中。 
更喜宣城印， 
朝廷与谢公。
                        </pre>
            </li>
            
            <li>
                <h3>
                    读峄山碑
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>六国平来四海家， 
相君当代擅才华。 
谁知颂德山头石， 
却与他人戒后车。
                        </pre>
            </li>
            
            <li>
                <h3>
                    赠章八元
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>相见谈经史， 
江楼坐夜阑。 
风声吹户响， 
灯影照人寒。 
俗薄交游尽， 
时危出处难。 
衰年逢二妙， 
亦得闷怀宽。
                        </pre>
            </li>
            
            <li>
                <h3>
                    送张中丞归使幕
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>独受主恩归， 
当朝似者稀。 
玉壶分御酒， 
金殿赐春衣。 
拂席流莺醉， 
鸣鞭骏马肥。 
满台簪白笔， 
捧手恋清辉。
                        </pre>
            </li>
            
            <li>
                <h3>
                    送窦十九判官使江南
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>游客淹星纪， 
裁诗炼土风。 
今看乘传去， 
那与问津同。 
南郡迎徐子， 
临川谒谢公。 
思归一惆怅， 
於越古亭中。
                        </pre>
            </li>
            
            <li>
                <h3>
                    送邹判官往陈留
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张继</p>
                <pre>齐宋伤心地， 
频年此用兵。 
女停襄邑杼， 
农废汶阳耕。 
国使乘轺去， 
诸侯拥节迎。 
深仁荷君子， 
薄赋恤黎甿。 
火燎原犹热， 
波摇海未平。 
应将否泰理， 
一问鲁诸生。
                        </pre>
            </li>
            
            <li>
                <h3>
                    送顾况泗上觐叔父
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>吴乡岁贡足嘉宾， 
后进之中见此人。 
别业更临洙泗上， 
拟将书卷对残春。
                        </pre>
            </li>
            
            <li>
                <h3>
                    邮亭
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>云淡山横日欲斜， 
邮亭下马对残花。 
自从身逐征西府， 
每到开时不在家。
                        </pre>
            </li>
            
            <li>
                <h3>
                    郢州西楼吟
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>连山尽塞水萦回， 
山上戍门临水开。 
珠帘直下一百丈， 
日暖游鳞自相向。 
昔人爱险闭层城， 
今人复爱闲江清。 
沙洲枫岸无来客， 
草绿花开山鸟鸣。
                        </pre>
            </li>
            
            <li>
                <h3>
                    酬张二十员外前国子博士窦叔向
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>故交日零落， 
心赏寄何人。 
幸与冯唐遇， 
心同迹复亲。 
语言未终夕， 
离别又伤春。 
结念湓城下， 
闻猿诗兴新。
                        </pre>
            </li>
            
            <li>
                <h3>
                    酬李书记校书越城秋夜见赠
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张继</p>
                <pre>东越秋城夜， 
西人白发年。 
寒城警刁斗， 
孤愤抱龙泉。 
凤辇栖岐下， 
鲸波斗洛川。 
量空海陵粟， 
赐乏水衡钱。 
投阁嗤扬子， 
飞书代鲁连。 
苍苍不可问， 
余亦赋思玄。
                        </pre>
            </li>
            
            <li>
                <h3>
                    重经巴丘
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张继</p>
                <pre>昔年高接李膺欢， 
日泛仙舟醉碧澜。 
诗句乱随青草落， 
酒肠俱逐洞庭宽。 
浮生聚散云相似， 
往事冥微梦一般。 
今日片帆城下去， 
秋风回首泪阑干。
                        </pre>
            </li>
            
            <li>
                <h3>
                    金谷园
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>彩楼歌馆正融融， 
一骑星飞锦帐空。 
老尽名花春不管， 
年年啼鸟怨东风。
                        </pre>
            </li>
            
            <li>
                <h3>
                    长相思
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 张继</p>
                <pre>辽阳望河县， 
白首无由见。 
海上珊瑚枝， 
年年寄春燕。
                        </pre>
            </li>
            
            <li>
                <h3>
                    阊门即事
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张继</p>
                <pre>耕夫召募逐楼船， 
春草青青万顷田。 
试上吴门窥郡郭， 
清明几处有新烟。
                        </pre>
            </li>
            
            <li>
                <h3>
                    题严陵钓台
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张继</p>
                <pre>旧隐人如在， 
清风亦似秋。 
客星沈夜壑， 
钓石俯春流。 
鸟向乔枝聚， 
鱼依浅濑游。 
古来芳饵下， 
谁是不吞钩。
                        </pre>
            </li>
            
            <li>
                <h3>
                    饮李十二宅
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 张继</p>
                <pre>重门敞春夕， 
灯烛霭馀辉。 
醉我百尊酒， 
留连夜未归。
                        </pre>
            </li>
            
    </ul>
</body>

</html>