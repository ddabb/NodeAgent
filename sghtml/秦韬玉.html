<!DOCTYPE html>
<html lang="zh-CN">

<head>
    <meta charset="UTF-8">
    <title>
        秦韬玉
    </title>
</head>

<body>
    <h1>
        秦韬玉
    </h1>
    <p><strong>朝代:</strong>
        唐代
    </p>
    <p><strong>生平:</strong>
        秦韬玉，字仲明，京兆人。中和二年，得准敕及第。僖宗幸蜀，以工部侍郎为田令孜神策判官。《投知小录》三卷。今编诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    亭台
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>雕楹累栋架崔嵬， 
院宇生烟次第开。 
为向西窗添月色， 
岂辞南海取花栽。 
意将画地成幽沼， 
势拟驱山近小台。 
清境渐深官转重， 
春时长是别人来。
                        </pre>
            </li>
            
            <li>
                <h3>
                    仙掌
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>万仞连峰积翠新， 
灵踪依旧印轮巡。 
何如捧日安皇道， 
莫把回山示世人。 
已擘峻流穿太岳， 
长扶王气拥强秦。 
为余势负天工背， 
索取风云际会身。
                        </pre>
            </li>
            
            <li>
                <h3>
                    八月十五日夜同卫谏议看月
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>常时月好赖新晴， 
不似年年此夜生。 
初出海涛疑尚湿， 
渐来云路觉偏清。 
寒光入水蛟龙起， 
静色当天鬼魅惊。 
岂独座中堪仰望， 
孤高应到凤凰城。
                        </pre>
            </li>
            
            <li>
                <h3>
                    吹笙歌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 秦韬玉</p>
                <pre>信陵名重怜高才， 
见我长吹青眼开。 
便出燕姬再倾醑， 
此时花下逢仙侣。 
弯弯狂月压秋波， 
两条黄金玄黄雾。 
逸艳初因醉态见， 
浓春可是韶光与。 
纤纤软玉捧暖笙， 
深思香风吹不去。 
檀唇呼吸宫商改， 
怨情渐逐清新举。 
岐山取得娇凤雏， 
管中藏著轻轻语。 
好笑襄王大迂阔， 
曾卧巫云见神女。 
银锁金簧不得听， 
空劳翠辇冲泥雨。
                        </pre>
            </li>
            
            <li>
                <h3>
                    咏手
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 秦韬玉</p>
                <pre>一双十指玉纤纤， 
不是风流物不拈。 
鸾镜巧梳匀翠黛， 
画楼闲望擘掰珠帘。 
金杯有喜轻轻点， 
银鸭无香旋旋添。 
因把剪刀嫌道冷， 
泥人呵了弄人髯。
                        </pre>
            </li>
            
            <li>
                <h3>
                    塞下
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>到处人皆著战袍， 
麾旗风紧马蹄劳。 
黑山霜重弓添硬， 
青冢沙平月更高。 
大野几重开雪岭， 
长河无限旧云涛。 
凤林关外皆唐土， 
何日陈兵戍不毛。
                        </pre>
            </li>
            
            <li>
                <h3>
                    天街
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>九衢风景尽争新， 
独占天门近紫宸。 
宝马竞随朝暮客， 
香车争碾古今尘。 
烟光正入南山色， 
气势遥连北阙春。 
莫见繁华只如此， 
暗中还换往来人。
                        </pre>
            </li>
            
            <li>
                <h3>
                    奉和春日玩雪
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 秦韬玉</p>
                <pre>北阙同云掩晓霞， 
东风春雪满山家。 
琼章定少千人和， 
银树先开六出花。
                        </pre>
            </li>
            
            <li>
                <h3>
                    寄怀
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>总藏心剑事儒风， 
大道如今已浑同。 
会致名津搜俊彦， 
是张愁网绊英雄。 
苏公有国皆悬印， 
楚将无官可赏功。 
若使重生太平日， 
也应回首哭途穷。
                        </pre>
            </li>
            
            <li>
                <h3>
                    寄李处士
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>吕望甘罗道已彰， 
只凭时数为门张。 
世途必竟皆应定， 
人事都来不在忙。 
要路强干情本薄， 
旧山归去意偏长。 
因君指似封侯骨， 
渐拟回头别醉乡。
                        </pre>
            </li>
            
            <li>
                <h3>
                    对花
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>长与韶光暗有期， 
可怜蜂蝶却先知。 
谁家促席临低树， 
何处横钗戴小枝。 
丽日多情疑曲照， 
和风得路合偏吹。 
向人虽道浑无语， 
笑劝王孙到醉时。
                        </pre>
            </li>
            
            <li>
                <h3>
                    投知己
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>炉中九转炼虽成， 
教主看时亦自惊。 
群岳并天先减翠， 
大江临海恐无声。 
赋归已罢吴门钓， 
身老仍抛楚岸耕。 
唯有太平方寸血， 
今朝尽向隗台倾。
                        </pre>
            </li>
            
            <li>
                <h3>
                    春游
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>选胜逢君叙解携， 
思和芳草远烟迷。 
小梅香里黄莺啭， 
垂柳阴中白马嘶。 
春引美人歌遍熟， 
风牵公子酒旗低。 
早知有此关身事， 
悔不前年住越溪。
                        </pre>
            </li>
            
            <li>
                <h3>
                    春雪
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>云重寒空思寂寥， 
玉尘如糁满春朝。 
片才著地轻轻陷， 
力不禁风旋旋销。 
惹砌任他香粉妒， 
萦丛自学小梅娇。 
谁家醉卷珠帘看， 
弦管堂深暖易调。
                        </pre>
            </li>
            
            <li>
                <h3>
                    曲江
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>曲沼深塘跃锦鳞， 
槐烟径里碧波新。 
此中境既无佳境， 
他处春应不是春。 
金榜真仙开乐席， 
银鞍公子醉花尘。 
明年二月重来看， 
好共东风作主人。
                        </pre>
            </li>
            
            <li>
                <h3>
                    桧树
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>翠云交干瘦轮囷， 
啸雨吟风几百春。 
深盖屈盘青麈尾， 
老皮张展黑龙鳞。 
唯堆寒色资琴兴， 
不放秋声染俗尘。 
岁月如波事如梦， 
竟留苍翠待何人。
                        </pre>
            </li>
            
            <li>
                <h3>
                    横吹曲辞·紫骝马
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>渥洼奇骨本难求， 
况是豪家重紫骝。 
膘大宜悬银压銙。 
力浑欺却玉衔头。 
生狞弄影风随起， 
躞蹀冲尘汗满沟。 
若遇丈夫皆调御， 
任从骑取觅封侯。
                        </pre>
            </li>
            
            <li>
                <h3>
                    燕子
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 秦韬玉</p>
                <pre>不知大厦许栖无， 
频已衔泥到座隅。 
曾与佳人并头语， 
几回抛却绣工夫。
                        </pre>
            </li>
            
            <li>
                <h3>
                    牡丹
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>拆妖放艳有谁催， 
疑就仙中旋折来。 
图把一春皆占断， 
固留三月始教开。 
压枝金蕊香如扑， 
逐朵檀心巧胜裁。 
好是酒阑丝竹罢， 
倚风含笑向楼台。
                        </pre>
            </li>
            
            <li>
                <h3>
                    独坐吟
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 秦韬玉</p>
                <pre>客愁不尽本如水， 
草色含情更无已。 
又觉春愁似草生， 
何人种在情田里。
                        </pre>
            </li>
            
            <li>
                <h3>
                    织锦妇
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>桃花日日觅新奇， 
有镜何曾及画眉。 
只恐轻梭难作匹， 
岂辞纤手遍生胝。 
合蝉巧间双盘带， 
联雁斜衔小折枝。 
豪贵大堆酬曲彻， 
可怜辛苦一丝丝。
                        </pre>
            </li>
            
            <li>
                <h3>
                    读五侯传
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>汉亡金镜道将衰， 
便有奸臣竞佐时。 
专国只夸兄弟贵， 
举家谁念子孙危。 
后宫得宠人争附， 
前殿陈诚帝不疑。 
朱紫盈门自称贵， 
可嗟区宇尽疮痍。
                        </pre>
            </li>
            
            <li>
                <h3>
                    豪家
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>石甃通渠引御波， 
绿槐阴里五侯家。 
地衣镇角香狮子， 
帘额侵钩绣避邪。 
按彻清歌天未晓， 
饮回深院漏犹赊。 
四邻池馆吞将尽， 
尚自堆金为买花。
                        </pre>
            </li>
            
            <li>
                <h3>
                    贫女
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>蓬门未识绮罗香， 
拟托良媒益自伤。 
谁爱风流高格调， 
共怜时世俭梳妆。 
敢将十指夸针巧， 
不把双眉斗画长。 
苦恨年年压金线， 
为他人作嫁衣裳。
                        </pre>
            </li>
            
            <li>
                <h3>
                    贵公子行
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 秦韬玉</p>
                <pre>阶前莎球绿不卷， 
银龟喷香挽不断。 
乱花织锦柳撚线， 
妆点池台画屏展。 
主人公业传国初， 
六亲联络驰朝车。 
斗鸡走狗家世事， 
抱来皆佩黄金鱼。 
却笑儒生把书卷， 
学得颜回忍饥面。
                        </pre>
            </li>
            
            <li>
                <h3>
                    边将
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>剑光如电马如风， 
百捷长轻是掌中。 
无定河边蕃将死， 
受降城外虏尘空。 
旗缝雁翅和竿袅， 
箭撚雕翎逐隼雄。 
自指燕山最高石， 
不知谁为勒殊功。
                        </pre>
            </li>
            
            <li>
                <h3>
                    送友人罢举授南陵令
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>共言愁是酌离杯， 
况值弦歌枉大才。 
献赋未为龙化去， 
除书犹喜凤衔来。 
花明驿路燕脂暖， 
山入江亭罨画开。 
莫把新诗题别处， 
谢家临水有池台。
                        </pre>
            </li>
            
            <li>
                <h3>
                    采茶歌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 秦韬玉</p>
                <pre>天柱香芽露香发， 
烂研瑟瑟穿荻篾。 
太守怜才寄野人， 
山童碾破团团月。 
倚云便酌泉声煮， 
兽炭潜然虬珠吐。 
看著晴天早日明， 
鼎中飒飒筛风雨。 
老翠看尘下才熟， 
搅时绕箸天云绿， 
耽书病酒两多情， 
坐对闽瓯睡先足。 
洗我胸中幽思清， 
鬼神应愁歌欲成。
                        </pre>
            </li>
            
            <li>
                <h3>
                    钓翁
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>一竿青竹老江隈， 
荷叶衣裳可自裁。 
潭定静悬丝影直， 
风高斜飐浪纹开。 
朝携轻棹穿云去， 
暮背寒塘戴月回。 
世上无穷嶮巇事， 
算应难入钓船来。
                        </pre>
            </li>
            
            <li>
                <h3>
                    长安书怀
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>凉风吹雨滴寒更， 
乡思欺人拨不平。 
长有归心悬马首， 
可堪无寐枕蛩声。 
岚收楚岫和空碧， 
秋染湘江到底清。 
早晚身闲著蓑去， 
橘香深处钓船横。
                        </pre>
            </li>
            
            <li>
                <h3>
                    问古
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>大底荣枯各自行， 
兼疑阴骘也难明。 
无门雪向头中出， 
得路云从脚下生。 
深作四溟何浩渺， 
高为五岳太峥嵘。 
都来总向人间看， 
直到皇天可是平。
                        </pre>
            </li>
            
            <li>
                <h3>
                    陈宫
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>临春高阁拟瀛洲， 
贪宠张妃作胜游。 
更把江山为己有， 
岂知台榭是身雠。 
金城暗逐歌声碎， 
钱瓮潜随舞势休。 
谁识古宫堪恨处， 
井桐吟雨不胜秋。
                        </pre>
            </li>
            
            <li>
                <h3>
                    隋堤
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>种柳开河为胜游， 
堤前常使路人愁。 
阴埋野色万条思， 
翠束寒声千里秋。 
西日至今悲兔苑， 
东波终不反龙舟。 
远山应见繁华事， 
不语青青对水流。
                        </pre>
            </li>
            
            <li>
                <h3>
                    题刑部李郎中山亭
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 秦韬玉</p>
                <pre>侬家云水本相知， 
每到高斋强展眉。 
瘦竹亸烟遮板阁，
                        </pre>
            </li>
            
            <li>
                <h3>
                    题竹
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>削玉森森幽思清， 
院家高兴尚分明。 
卷帘阴薄漏山色， 
欹枕韵寒宜雨声。 
斜对酒缸偏觉好， 
静笼棋局最多情。 
却惊九陌轮蹄外， 
独有溪烟数十茎。
                        </pre>
            </li>
            
            <li>
                <h3>
                    鹦鹉
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 秦韬玉</p>
                <pre>每闻别雁竞悲鸣， 
却叹金笼寄此生。 
早是翠襟争爱惜， 
可堪丹觜强分明。 
云漫陇树魂应断， 
歌接秦楼梦不成。 
幸自祢衡人未识， 
赚他作赋被时轻。
                        </pre>
            </li>
            
    </ul>
</body>

</html>