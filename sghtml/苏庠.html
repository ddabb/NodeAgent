<!DOCTYPE html>
<html lang="zh-CN">

<head>
    <meta charset="UTF-8">
    <title>
        苏庠
    </title>
</head>

<body>
    <h1>
        苏庠
    </h1>
    <p><strong>朝代:</strong>
        宋代
    </p>
    <p><strong>生平:</strong>
        苏庠（1065-1146） 字养直，澧州（治今湖南澧县）人，伯固之子。初以病目，自号眚翁。徙丹阳（今属江苏）之后湖，更号后湖病民。绍兴间，居庐山。以徐俯荐，被召，不赴。有《后湖集》、《后湖词》。他一生淡于名利，故其词境亦极潇疏，有尘外之音。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>本是白苹洲畔客， 
虎符卧镇江城。 
归来犹得趁鸥盟。 
柳丝摇晓市， 
杜若遍芳汀。 
莫惜飞觞仍堕帻， 
柳边依约莺声。 
水秋鲈熟正关情。 
只愁宣室召， 
未许钓船轻。
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>叠嶂晓埋烟雨。 
忽作飞花无数。 
整整复斜斜， 
来伴南枝清苦。 
日暮。 
日暮。 
何许云林烟树。
                        </pre>
            </li>
            
            <li>
                <h3>
                    木兰花·玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 苏庠</p>
                <pre>江云叠叠遮鸳浦。 
江水无情留薄暮。 
归帆初张苇边风， 
客梦不禁篷背雨。 
渚花不解留人住。 
只作深愁无尽处。 
白沙烟树有无中， 
雁落沧洲何处所。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 苏庠</p>
                <pre>水榭风微玉枕凉。 
牙床角簟藕花香。 
野塘烟雨罩鸳鸯。 
红蓼渡头青嶂远， 
绿苹波上白鸥双。 
淋浪淡墨水云乡。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>断崖流水。 
香度青林底。 
元配骚人兰与芷。 
不数春风桃李。 
淮南丛桂小山。 
诗翁合得攀翻。 
身到十洲三岛， 
心游万壑千岩。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>冰勒轻颸， 
绿痕初涨回塘水。 
柳洲烟际。 
白鹭翘沙嘴。 
箬笠青蓑， 
未减貂蝉贵。 
云涛里。 
醉眠篷底。 
不属人间世。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>北风振野云平屋。 
寒溪淅淅流冰谷。 
落日送归鸿。 
夕岚千万重。 
荒坡垂斗柄。 
直北乡山近。 
何必苦言归。 
石亭春满枝。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>军书未息梅仍破。 
穿市溪流过。 
病来无处不关情。 
一夜鸣榔急雨、杂滩声。 
飘零无复还山梦。 
云屋春寒重。 
山连积水水连空。 
溪上青蒲短短、柳重重。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>倦投林樾当诛茅。 
鸿雁响寒郊。 
溪上晚来杨柳， 
月露洗烟梢。 
霜後渚， 
水分槽。 
尚平桥。 
客床归梦， 
何必江南， 
门接云涛。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>何处所。 
门外冷云堆浦。 
竹里江梅寒未吐。 
茅屋疏疏雨。 
谁遣愁来如许。 
小立野塘官渡。 
手种凌霄今在否。 
柳浪迷烟渚。
                        </pre>
            </li>
            
            <li>
                <h3>
                    阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 苏庠</p>
                <pre>西园风暖落花时。 
绿阴莺乱啼。 
倚阑无语惜芳菲。 
絮飞蝴蝶飞。 
缘底事， 
减腰围。 
遣愁愁著眉。 
波连春渚暮天垂。 
燕归人未归。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 苏庠</p>
                <pre>秋入蒹葭小雁行。 
参差飞堕水云乡。 
直须银甲供春笋， 
且滴糟床覆羽觞。 
风压幕， 
月侵廊。 
江南江北夜茫茫。 
悬知上马啼鹃梦， 
一夜惊飞宝鸭香。
                        </pre>
            </li>
            
    </ul>
</body>

</html>