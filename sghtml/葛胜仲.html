<!DOCTYPE html>
<html lang="zh-CN">

<head>
    <meta charset="UTF-8">
    <title>
        葛胜仲
    </title>
</head>

<body>
    <h1>
        葛胜仲
    </h1>
    <p><strong>朝代:</strong>
        宋代
    </p>
    <p><strong>生平:</strong>
        葛胜仲（1072-1144） 字鲁卿，丹阳（今属江苏）人。绍圣四年（1097）进士。元符三年（1100），中宏词科。累迁国子司业，官至文华阁待制。卒谥文康。宣和间曾抵制征索花鸟玩物的弊政，气节甚伟，著名于时。与叶梦得友密，词风亦相近。有《丹阳词》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>千古乌程新酿美， 
玉觞风过粼粼。 
歌声未办起梁尘。 
九天持斧客， 
来作绣衣人。 
夙有辞华惊乙览， 
传闻献颂东巡。 
未应握节久宾宾。 
一封驰诏旨， 
却醉上林春。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>杏花零乱。 
拟把百觚来判断。 
病卧漳滨。 
不见枝头闹小春。 
吾衰老矣。 
一醉花前犹不遂。 
情绪厌厌。 
虚度韶光又一年。
                        </pre>
            </li>
            
            <li>
                <h3>
                    南乡子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>晴日乱云收。 
人在苹香柳恽洲。 
溪上清风楼上醉， 
飕飕。 
共折黄花插满头。 
佳客献还酬。 
不负山城九日秋。 
苕碧下青供酩酊， 
休休。 
楚客当年浪自愁。
                        </pre>
            </li>
            
            <li>
                <h3>
                    定风波
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>千叠云山万里流。 
坐中碧落与鳌头。 
真意见嬉吾已领。 
烟景。 
不辞捧诏久汀洲。 
老去一官真是漫。 
溪岸。 
独馀此兴未能收。 
留与吴儿传胜事。 
长记。 
赤栏桥上揽清秋。
                        </pre>
            </li>
            
            <li>
                <h3>
                    木兰花·玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 葛胜仲</p>
                <pre>木阑干外池光阔。 
午夜乔林迷岸樾。 
掠船凉吹起青苹， 
萦水歌声欺白雪。 
檀郎响趁红牙节。 
胡语嘈嘈仍切切。 
人生何乐似同襟， 
莫待骊驹声惨咽。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>胜友欣倾盖， 
羁宦懒书空。 
爱君笔力清壮， 
名已在蟾宫。 
萧散英姿直上， 
自有练裙葛帔， 
岂待半通铜。 
长短作新语， 
墨纸似鸦浓。 
山吐月， 
溪泛艇， 
率君同。 
吾侪轰饮文字， 
乐不在歌锺。 
今夜长风万里， 
且倩泓澄浩荡， 
一为洗尘容。 
世上闲荣辱， 
都付寒边翁。
                        </pre>
            </li>
            
            <li>
                <h3>
                    江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>飞身疑到广寒宫。 
玉花中。 
兴何穷。 
酒贵旗亭， 
谁是惜青铜。 
飘瞥三无真妙绝， 
银万里， 
失西东。 
草堂红蜡暖歌锺。 
卷帘风。 
赏空濛。 
丰颊修眉， 
鹤氅拥仙翁。 
欲作氍毹花底客， 
清漏永， 
禁城重。
                        </pre>
            </li>
            
            <li>
                <h3>
                    江神子·江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>昏昏雪意惨云容。 
猎霜风。 
岁将穷。 
流落天涯， 
憔悴一衰翁。 
清夜小窗围兽火， 
倾酒绿， 
借颜红。 
官梅疏艳小壶中。 
暗香浓。 
玉玲珑。 
对景忽惊， 
身在大江东。 
上国故人谁念我， 
晴嶂远， 
暮云重。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 葛胜仲</p>
                <pre>斗鸭栏边晓路沾。 
华堂醉赏轴珠帘。 
插花人好手纤纤。 
遮护轻寒施翠幄， 
标题仙品露牙签。 
词人遗恨独江淹。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 葛胜仲</p>
                <pre>娱老小亭新。 
丹垩初匀。 
万枝金菊绕溪滨。 
折向华堂遮醉眼， 
聊用娱宾。 
红烛夜香辰。 
广坐生春。 
月波新酿入芳尊。 
好向花前拚烂醉， 
不负承明。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>岩壑萦回云水窟。 
林深路断迷烟客。 
茅屋数椽携杖舄。 
人寂寂。 
侵檐万个琅玕碧。 
倦客羁怀清似涤。 
更无一点飞埃迹。 
溪涨慢流过几席。 
寒湜湜。 
凫鷖点破琉璃色。
                        </pre>
            </li>
            
            <li>
                <h3>
                    满庭霜·满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>百不为多， 
一不为少， 
阿谁昔仕吾邦。 
共推任笔， 
洪鼎力能扛。 
不为桃花禄米， 
雠书倦、一苇横江。 
招寻处， 
徒行曳杖， 
曾不拥麾幢。 
山川， 
真大好， 
鱼矶无恙， 
密岭难双。 
听讼诉多就， 
樵坞僧窗。 
岁月音容远矣， 
风流在、遐想心降。 
云烟路， 
搜奇吊古， 
时为酹空缸。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>秋晚寒斋， 
藜床香篆横轻雾。 
闲愁几许。 
梦逐芭蕉雨。 
云外哀鸿， 
似替幽人语。 
归不去。 
乱山无数。 
斜日荒城鼓。
                        </pre>
            </li>
            
            <li>
                <h3>
                    瑞鹧鸪
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 葛胜仲</p>
                <pre>火云欲避金风至。 
秀气充闾初降瑞。 
去家丁令却归来， 
还燕悬弧当日地。 
金章紫绶身荣贵。 
寿福天储昌又炽。 
怪来一岁四迁官， 
还过当生元太岁。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>春风野外。 
卵色天如水。 
鱼戏舞绡纹， 
似出听、新声北里。 
追风骏足， 
千骑卷高冈， 
一箭过， 
万人呼， 
雁落寒空里。 
天穿过了， 
此日名穿地。 
横石俯清波。 
竞追随、新年乐事。 
谁怜老子， 
使得暂遨游， 
争捧手， 
乍凭肩， 
夹道游人醉。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>灵山法会何曾散。 
此地神光满。 
丁公潭下百雷霆。 
疑是银河挽下、一齐倾。 
高桥飞观连云起。 
槛外惊湍水。 
大矶才过小矶来。 
应有天孙灵驭、月中回。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>百紫千红今烂熳。 
举烛辉花， 
莫厌烧令短。 
酒里逢花须细看。 
人生谁似英雄半。 
安得红颜为老伴。 
妙舞花前， 
杨柳夸身段。 
已倒玉山回竹院。 
清香不断风吹面。
                        </pre>
            </li>
            
            <li>
                <h3>
                    行香子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>风物飕飕。 
木落沧洲。 
渐老人、不奈悲秋。 
羁怀都在， 
鬓上眉头。 
似休文瘦， 
文通恨， 
子山愁。 
庭梧影薄， 
篱菊香浮。 
强招寻、聊命朋俦。 
穷通皆梦， 
今古如流。 
且渊明径， 
子猷舫， 
仲宣楼。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>艳曲醉歌金缕， 
朱门高耸铜环。 
中天楼观共跻攀。 
飞絮落花春晚。 
低映绿阴朱户， 
斜拖素练沧湾。 
银钩华榜五云间。 
奕奕蛟龙字绾。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>清明寒食景暄妍。 
花映碧罗天。 
参差捍拨齐奏， 
丰颊拥芳筵。 
逢诞日， 
揖真仙。 
托炉烟。 
朱颜长似， 
头上花枝， 
岁岁年年。
                        </pre>
            </li>
            
            <li>
                <h3>
                    醉花阴
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>东皇已有来归耗。 
十里青山道。 
冻蘖万株梅， 
一夜妆成， 
似趁鸣鸡早。 
年时清赏曾同到。 
先仗游蜂报。 
抖擞旧心情， 
一笑酬春， 
不羡和羹诏。
                        </pre>
            </li>
            
            <li>
                <h3>
                    醉蓬莱
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>望葱葱佳气， 
虹渚祥开， 
斗枢光绕。 
析木天津， 
正灵晖腾照。 
鹭缀分班， 
象胥交贡， 
奉御觞清晓。 
玉殿寒轻， 
金徒漏永， 
瑞炉烟袅。 
万宇均欢， 
示慈颁燕， 
寿祝南山， 
庆均凫藻。 
缥缈红云， 
望九重天表。 
舞兽锵洋， 
抃鳌欣戴， 
度管弦声杳。 
历草长新， 
蟠桃永秀， 
与天难老。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛胜仲</p>
                <pre>凉飙破暑， 
清歌萦坐， 
缺月稀星庭户。 
瓜华草草具杯盘， 
喜共浥、初筵零露。 
天孙东处， 
牵牛西望， 
劝汝一杯清醑。 
精灵何必待秋通， 
为一洗、朦胧今古。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 葛胜仲</p>
                <pre>小榭幽园翠箔垂。 
云轻日薄淡秋晖。 
菊英露浥渊明径， 
藕叶风吹叔宝池。 
酬素景， 
泥芳卮。 
老人痴钝强伸眉。 
欢华莫遣笙歌散， 
归路从教灯影稀。
                        </pre>
            </li>
            
    </ul>
</body>

</html>