<!DOCTYPE html>
<html lang="zh-CN">

<head>
    <meta charset="UTF-8">
    <title>
        薛稷
    </title>
</head>

<body>
    <h1>
        薛稷
    </h1>
    <p><strong>朝代:</strong>
        唐代
    </p>
    <p><strong>生平:</strong>
        薛稷，字嗣通，汾阴人，道衡曾孙，魏徵外甥也。擢进士第。景龙中，昭文馆学士。睿宗立，拜中书侍郎，参知机务，历太子少保，以翊赞功封晋国公。工书画。诗十四首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    九日幸临渭亭登高应制得历字
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛稷</p>
                <pre>暮节乘原野， 
宣游俯崖壁。 
秋登华实满， 
气严鹰隼击。 
仙菊含霜泛， 
圣藻临云锡。 
愿陪九九辰， 
长奉千千历。
                        </pre>
            </li>
            
            <li>
                <h3>
                    夜宴安乐公主新宅
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛稷</p>
                <pre>秦楼宴喜月裴回， 
妓筵银烛满庭开。 
坐中香气排花出， 
扇后歌声逐酒来。
                        </pre>
            </li>
            
            <li>
                <h3>
                    奉和圣制春日幸望春宫应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛稷</p>
                <pre>九春风景足林泉， 
四面云霞敞御筵。 
花镂黄山绣作苑， 
草图玄灞锦为川。 
飞觞竞醉心回日， 
走马争先眼著鞭。 
喜奉仙游归路远， 
直言行乐不言旋。
                        </pre>
            </li>
            
            <li>
                <h3>
                    奉和幸安乐公主山庄应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛稷</p>
                <pre>主家园囿极新规， 
帝郊游豫奉天仪。 
欢宴瑶台镐京集， 
赏赐铜山蜀道移。 
曲阁交映金精板， 
飞花乱下珊瑚枝。 
借问今朝八龙驾， 
何如昔日望仙池。
                        </pre>
            </li>
            
            <li>
                <h3>
                    奉和送金城公主适西蕃应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛稷</p>
                <pre>天道宁殊俗， 
慈仁乃戢兵。 
怀荒寄赤子， 
忍爱鞠苍生。 
月下琼娥去， 
星分宝婺行。 
关山马上曲， 
相送不胜情。
                        </pre>
            </li>
            
            <li>
                <h3>
                    慈恩寺九日应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛稷</p>
                <pre>宝宫星宿劫， 
香塔鬼神功。 
王游盛尘外， 
睿览出区中。 
日宇开初景， 
天词掩大风。 
微臣谢时菊， 
薄采入芳丛。
                        </pre>
            </li>
            
            <li>
                <h3>
                    早春鱼亭山
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛稷</p>
                <pre>春气动百草， 
纷荣时断续。 
白云自高妙， 
裴回空山曲。 
阳林花已红， 
寒涧苔未绿。 
伊余息人事， 
萧寂无营欲。 
客行虽云远， 
玩之聊自足。
                        </pre>
            </li>
            
            <li>
                <h3>
                    春日登楼野望
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛稷</p>
                <pre>凭轩聊一望， 
春色几芬菲。 
野外烟初合， 
楼前花正飞。 
娇莺弄新响， 
斜日散馀晖。 
谁忍孤游客， 
言念独依依。
                        </pre>
            </li>
            
            <li>
                <h3>
                    秋日还京陕西十里作
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛稷</p>
                <pre>驱车越陕郊， 
北顾临大河。 
隔河望乡邑， 
秋风水增波。 
西登咸阳途， 
日暮忧思多。 
傅岩既纡郁， 
首山亦嵯峨。 
操筑无昔老， 
采薇有遗歌。 
客游节回换， 
人生知几何。
                        </pre>
            </li>
            
            <li>
                <h3>
                    秋朝览镜
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 薛稷</p>
                <pre>客心惊落木， 
夜坐听秋风。 
朝日看容鬓， 
生涯在镜中。
                        </pre>
            </li>
            
            <li>
                <h3>
                    郊庙歌辞·仪坤庙乐章·昭升
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛稷</p>
                <pre>阳灵配德， 
阴魄昭升。 
尧坛凤下， 
汉室龙兴。 
伣天作对， 
前旒是凝。 
化行南国， 
道盛西陵， 
造舟集灌， 
无德而称。 
我粢既絜， 
我醴既澄。 
阴阴灵庙， 
光灵若凭。 
德馨惟享， 
孝思烝烝。
                        </pre>
            </li>
            
            <li>
                <h3>
                    饯唐永昌
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛稷</p>
                <pre>河洛风烟壮市朝， 
送君飞凫去渐遥。 
更思明年桃李月， 
花红柳绿宴浮桥。
                        </pre>
            </li>
            
            <li>
                <h3>
                    饯许州宋司马赴任
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛稷</p>
                <pre>令弟与名兄， 
高才振两京。 
别序闻鸿雁， 
离章动鶺鴒。 
远朋驰翰墨， 
胜地写丹青。 
风月相思夜， 
劳望颍川星。
                        </pre>
            </li>
            
    </ul>
</body>

</html>