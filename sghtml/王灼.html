<!DOCTYPE html>
<html lang="zh-CN">

<head>
    <meta charset="UTF-8">
    <title>
        王灼
    </title>
</head>

<body>
    <h1>
        王灼
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一落索
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>昨夜封枝寒雪。 
暗堆残叶。 
佳人醉里插钗梁， 
更不问、眠时节。 
绣被重重夜彻。 
烛光明灭。 
枕旁争听落檐声， 
更不问、醒时节。
                        </pre>
            </li>
            
            <li>
                <h3>
                    七娘子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>花明雾暗非花雾。 
似春屏、短梦无凭据。 
夜月将来， 
晓灯催去。 
半衾馀暖空留住。 
情柔意密愁千缕。 
想一声、鸡唱东城路。 
暂作行云， 
暂为行雨。 
阳台望极人何处。
                        </pre>
            </li>
            
            <li>
                <h3>
                    丑奴儿·采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>东风已有归来信， 
先返梅魂。 
雪斗纷纷。 
更引蟾光过璧门。 
绿衣小凤枝头语， 
我有嘉宾。 
急泛清尊。 
莫待江南烂漫春。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>飞霞半缕。 
收尽一天风和雨。 
可惜黄昏。 
残角疏钟要断魂。 
双鱼传信。 
只道横塘消息近。 
心事悠悠。 
同向春风各自愁。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>命啸无人啸， 
含娇何处娇。 
江南烟水太迢迢。 
璧月琼枝空想、夜和朝。 
目断肠随断， 
魂销骨更销。 
琐窗风雨不相饶。 
犹似西湖一枕、听寒潮。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>小砑碧霞笺， 
不见近来消息。 
玉骨瘦无一把， 
又不成空忆。 
炉熏歇尽烛花残， 
佳梦了难得。 
二十五声秋点， 
最知人端的。
                        </pre>
            </li>
            
            <li>
                <h3>
                    恨来迟
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 王灼</p>
                <pre>柳暗汀洲， 
最春深处， 
小宴初开。 
似泛宅浮家， 
水平风软， 
咫尺蓬莱。 
更劝君、吸尽紫霞杯。 
醉看鸾凤徘徊。 
正洞里桃花， 
盈盈一笑， 
依旧怜才。
                        </pre>
            </li>
            
            <li>
                <h3>
                    春光好
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>和醉梦， 
上峥嵘。 
忆娉婷。 
回首锦江烟一色， 
不分明。 
翻为离别牵情。 
娇啼外、没句丁宁。 
紫陌绿窗多少恨， 
两难平。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>长江飞鸟外， 
明月众星中。 
今来古往如此， 
人事几秋风。 
又对团团红树， 
独跨蹇驴归去， 
山水澹丰容。 
远色动愁思， 
不见两诗翁。 
酒如渑， 
谈如绮， 
气如虹。 
当时痛饮狂醉， 
只许赏心同。 
响绝光沈休问， 
俯仰之间陈迹， 
我亦老飘蓬。 
望久碧云晚， 
一雁度寒空。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 王灼</p>
                <pre>一样婵娟别样清。 
眼明初识董双成。 
香风随步过帘旌。 
笑捧玉觞频劝客， 
浣溪沙里转新声。 
花间侧听有流莺。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>坠红飘絮。 
收拾春归去。 
长恨春归无觅处。 
心事顾谁分付。 
卢家小苑回塘。 
于飞多少鸳鸯。 
纵使东墙隔断， 
莫愁应念王昌。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>漠漠郊原荒宿草。 
黄花趁得秋风早。 
万里岷峨归梦到。 
东篱好。 
未应花似行人老。 
古往今来成一笑。 
为君醉里销沈了。 
不用登临敧短帽。 
愁绝□。 
吴霜点鬓教谁扫。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>休惜馀春， 
试来把酒留春住。 
问春无语。 
帘卷西山雨。 
一掬愁心， 
强欲登高赋。 
山无数。 
烟波无数。 
不放春归去。
                        </pre>
            </li>
            
            <li>
                <h3>
                    画堂春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>暖风和雨暗楼台。 
馀寒巧作愁媒。 
半春怀抱向谁开。 
忍泪千回。 
断梦已随烟篆， 
醉魂空殢琼杯。 
小窗瞥见一枝梅。 
疑误君来。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>风柔日薄江村路。 
一鞭又逐春光去。 
胡蝶作团飞。 
竹间桃李枝。 
醉魂招不得。 
一半随春色。 
桃李□无多。 
其如风日何。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>别来杨柳团轻絮。 
摆撼春风去。 
小园桃李却依依。 
犹自留花不发、待郎归。 
枝头便觉层层好。 
信是花相恼。 
觥船一棹百分空。 
拚了如今醉倒、闹香中。
                        </pre>
            </li>
            
            <li>
                <h3>
                    酒泉子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>锦水花林， 
前度刘郎行乐处， 
当时桃李卧莓苔。 
又重来。 
今年菊蕊为君开。 
赖有诗情浑似旧， 
西风斜日上高台。 
醉千回。
                        </pre>
            </li>
            
            <li>
                <h3>
                    醉花阴
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>平生五色江淹笔。 
合占金闺籍。 
桃李满城春， 
恨□屏□， 
只作三年客。 
画船暂系河桥侧。 
一醉分南北。 
惆怅酒醒时， 
雨笠风蓑， 
似旧无人识。
                        </pre>
            </li>
            
            <li>
                <h3>
                    长相思
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王灼</p>
                <pre>来匆匆。 
去匆匆。 
短梦无凭春又空。 
难随郎马踪。 
山重重。 
水重重。 
飞絮流云西复东。 
音书何处通。
                        </pre>
            </li>
            
    </ul>
</body>

</html>