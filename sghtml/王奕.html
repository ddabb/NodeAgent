<!DOCTYPE html>
<html lang="zh-CN">

<head>
    <meta charset="UTF-8">
    <title>
        王奕
    </title>
</head>

<body>
    <h1>
        王奕
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>二十四桥明月好， 
暮年方到扬州。 
鹤飞仙去总成休。 
襄阳风笛急， 
何事付悠悠。 
几阕平山堂上酒， 
夕阳还照边楼。 
不堪风景事回头。 
淮南新枣熟， 
应不说防秋。
                        </pre>
            </li>
            
            <li>
                <h3>
                    八声甘州
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>诵公诗、大雅久不闻， 
吾衰竟谁陈。 
自晋宋以来， 
隋唐而下， 
旁若无人。 
光焰文章万丈， 
肯媚永王璘。 
卓有汾阳老， 
抱丈人贞。 
不是沈香亭上， 
谩题飞燕， 
蹴起靴尘。 
安得锦袍西下， 
明月堕江滨。 
青山冢、知几番风雨， 
雷霆走精神。 
因过鲁， 
携一尊吊古， 
疑是前身。
                        </pre>
            </li>
            
            <li>
                <h3>
                    南乡子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>豪杰说中州。 
及此见题多景楼。 
曹石当年徒浪耳， 
悠悠。 
岁月滔滔江自流。 
风雪老兜鍪。 
不混关河事不休。 
浪舞桃花颠又蹶， 
嬴刘。 
莫与武陵仙客谋。
                        </pre>
            </li>
            
            <li>
                <h3>
                    唐多令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>直上倚天楼。 
怀哉古楚州。 
黄河水、依旧东流。 
千古兴亡多少事， 
分付与、白头鸥。 
祖逖与留侯。 
二公今在不。 
眉尖上、莫带星愁。 
笑拍危阑歌短阕， 
翁醉矣， 
且归休。
                        </pre>
            </li>
            
            <li>
                <h3>
                    婆罗门引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>佳人鬓发， 
几回涂抹共蝉娟。 
又何止三千。 
拟待盈盈宝鉴， 
多少绮罗筵。 
恨妖蟆怪事， 
长夜中天。 
中河影圆。 
清泪落尊前。 
舞罢霓裳初服， 
肯为人妍。 
□□□□， 
算惟有、蕊宫天上仙。 
缑山鹤， 
亦欲蹁跹。
                        </pre>
            </li>
            
            <li>
                <h3>
                    摸鱼儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>问梅花、几人邀咏， 
平生见外骚楚。 
相思一夜罗浮远， 
姑射仙姿何处。 
情未吐。 
□□□、雄蜂雌蝶空相遇。 
岁年孰与。 
叹皓首相看， 
冰心独抱， 
谩作广平赋。 
黄昏暮。 
半点酸辛谁诉。 
寿阳眉恨妖妩。 
南来北使无明眼， 
细认杏花真谱。 
私自语。 
道消息、孤根还有春风主。 
启明未举。 
听画角吹残， 
马头摇梦， 
人已山阳路。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>翠微亭上醉， 
搔短发、舞缤纷。 
问六朝五姓， 
王姬帝胄， 
今有谁存。 
何似乌衣故垒， 
尚年年、生长儿孙。 
今古兴亡无据， 
好将往史俱焚。 
招魂。 
何处觅东山， 
筝泪落清樽。 
怅石城暗浪， 
秦淮旧月， 
东去西奔。 
休说清谈误国， 
有清谈， 
还有斯文。 
遥睇新亭一笑， 
漫漫天际江痕。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>迢迢嶓冢水， 
直泻到东州。 
不拣秦淮吴楚， 
明月一家楼， 
何代非卿非相， 
底事柴桑老子， 
偏恁不推刘。 
半体鹿皮服， 
千古晋貔貅。 
过东鲁， 
登北固， 
感春秋。 
抵掌嫣然一笑， 
莫枉少陵愁。 
说甚萧锅曹石， 
古矣苏吟米画， 
黑白满盘收。 
对水注杯酒， 
为我向东流。
                        </pre>
            </li>
            
            <li>
                <h3>
                    沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>醉面挟风， 
携杜康酒， 
酹刘伶台。 
问漂母矶头， 
韩侯安在， 
钵山池下， 
乔鹊曾回。 
孝说仲车， 
忠传祖逖， 
忠孝如今亦可哀。 
清河口， 
但潮生潮落， 
帆去帆来。 
休呆。 
且饮三杯。 
莫枉教、东乌西兔催。 
更谁可百年， 
脱身不化， 
谁能五日， 
笑口长开。 
痛饮高歌， 
胡涂乱抹， 
快活斗山王秀才。 
今天下， 
曰利而已， 
何以平哉。
                        </pre>
            </li>
            
            <li>
                <h3>
                    法曲献仙音
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 王奕</p>
                <pre>九曲青溪， 
千年陈迹， 
往事不堪依据。 
老我重来， 
海乾石烂， 
那复断碑残础。 
应讶野王当日， 
三弄罢、乍无语。 
□□□。 
高牙大纛船如屋， 
又少甚笙歌， 
翠云箫鼓。 
流恨入寒筝， 
离合君臣良苦。 
花落几春□， 
无此一番风雨。 
是何人、尚秦淮门馆， 
柳桥荷浦。
                        </pre>
            </li>
            
            <li>
                <h3>
                    西河
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>江左地。 
兴亡旧恨谁记。 
腥风不搅洛山云， 
怒涛怎起。 
泪眶历落泫新亭， 
碑趺犹卧江际。 
古今事， 
天莫倚。 
废兴元有时系。 
女墙月色自荒荒， 
尽平寸垒。 
舞台歌谢草痕深， 
青溪弥望烟水。 
马蹄杂遝锦绣市。 
认乌衣六朝， 
东巷西里。 
景物已非人世。 
但长干铁塔， 
岿然相对。 
檐铃嘈囋薰风里。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>决眦斜阳里。 
品江山、洛阳第一， 
金陵第二。 
休论六朝兴废梦， 
且说南浮之始。 
合就此、衣冠故址。 
底事轻抛形胜地， 
把笙歌、恋定西湖水。 
百年内， 
苟而已。 
纵然成败由天理。 
叹石城、潮落潮生， 
朝昏知几。 
可笑诸公俱铸错， 
回首金瓯瞥徙。 
漫涴了、紫云青史。 
老媚幽花栖断础， 
睇故宫、空拊英雄髀。 
身世蝶， 
侯王蚁。
                        </pre>
            </li>
            
            <li>
                <h3>
                    酹江月·念奴娇
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 王奕</p>
                <pre>英雄老矣， 
对江山、莫遣泪珠成斛。 
一箑西风休掩面， 
白浪黄尘迷目。 
凤去台空， 
鹭飞洲冷， 
几度斜阳木。 
欲书往事， 
南山应恨无竹。 
宁是商女当年， 
後来腔调， 
拍手铜鞮曲。 
偃蹇老松虽拗□， 
犹□一枰残局。 
乌巷垂杨， 
雀桥野草， 
今为谁家绿。 
赏心何处， 
浩歌归卧梅屋。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王奕</p>
                <pre>天无四壁。 
底用量江尺。 
徒把乾坤分裂， 
谁与帝、扶民厄。 
几年樊圃缺。 
耳风腔转笛。 
此日双蛾空蹙， 
依然也， 
暮山碧。
                        </pre>
            </li>
            
    </ul>
</body>

</html>