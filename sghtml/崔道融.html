<!DOCTYPE html>
<html lang="zh-CN">

<head>
    <meta charset="UTF-8">
    <title>
        崔道融
    </title>
</head>

<body>
    <h1>
        崔道融
    </h1>
    <p><strong>朝代:</strong>
        唐代
    </p>
    <p><strong>生平:</strong>
        荆州人，以征辟为永嘉令，累官右补阙。避地入闽。《申唐诗》三卷，《东浮集》九卷，今编诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    元日有题
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>十载元正酒， 
相欢意转深。 
自量麋鹿分， 
只合在山林。
                        </pre>
            </li>
            
            <li>
                <h3>
                    关下
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>百二山河壮帝畿， 
关门何事更开迟。 
应从漏却田文后， 
每度闻鸡不免疑。
                        </pre>
            </li>
            
            <li>
                <h3>
                    古树
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>古树春风入， 
阳和力太迟。 
莫言生意尽， 
更引万年枝。
                        </pre>
            </li>
            
            <li>
                <h3>
                    句
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔道融</p>
                <pre>万里一点白， 
长空鸟不飞。 
如今却羡相如富， 
犹有人间四壁居。
                        </pre>
            </li>
            
            <li>
                <h3>
                    夜泊九江
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>夜泊江门外， 
欢声月里楼。 
明朝归去路， 
犹隔洞庭秋。
                        </pre>
            </li>
            
            <li>
                <h3>
                    天台陈逸人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>绝粒空山秋复春， 
欲看沧海化成尘。 
近抛三井更深去， 
不怕虎狼唯怕人。
                        </pre>
            </li>
            
            <li>
                <h3>
                    寄人二首
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔道融</p>
                <pre>花上断续雨， 
江头来去风。 
相思春欲尽， 
未遣酒尊空。 
澹澹长江水， 
悠悠远客情。 
落花相与恨， 
到地一无声。
                        </pre>
            </li>
            
            <li>
                <h3>
                    寄李左司一本下有五季在台四字
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>柏台兰省共清风， 
鸣玉朝联夜被同。 
肯信人间有兄弟， 
一生长在别离中。
                        </pre>
            </li>
            
            <li>
                <h3>
                    寒食夜
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>满地梨花白， 
风吹碎月明。 
大家寒食夜， 
独贮望乡情。
                        </pre>
            </li>
            
            <li>
                <h3>
                    寒食客中有怀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>江上闻莺禁火时， 
百花开尽柳依依。 
故园兄弟别来久， 
应到清明犹望归。
                        </pre>
            </li>
            
            <li>
                <h3>
                    寓吟集
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>陶集篇篇皆有酒， 
崔诗句句不无杯。 
醉来已共身安约， 
让却诗人作酒魁。
                        </pre>
            </li>
            
            <li>
                <h3>
                    寓题
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>海上乘查便合仙， 
若无仙骨未如船。 
人间亦有支机石， 
虚被声名到洞天。
                        </pre>
            </li>
            
            <li>
                <h3>
                    对早梅寄友人二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔道融</p>
                <pre>忆得前年君寄诗， 
海边三见早梅词。 
与君犹是海边客， 
又见早梅花发时。 
忆得去年有遗恨， 
花前未醉到无花。 
清芳一夜月通白， 
先脱寒衣送酒家。
                        </pre>
            </li>
            
            <li>
                <h3>
                    山居卧疾广利大师见访
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>桐谷孙枝已上弦， 
野人犹卧白云边。 
九天飞锡应相诮， 
三到行朝二十年。
                        </pre>
            </li>
            
            <li>
                <h3>
                    峡路
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>清猿啼不住， 
白水下来新。 
八月莫为客， 
夜长愁杀人。
                        </pre>
            </li>
            
            <li>
                <h3>
                    归燕
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>海燕频来去， 
西人独滞留。 
天边又相送， 
肠断故园秋。
                        </pre>
            </li>
            
            <li>
                <h3>
                    悲李拾遗二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔道融</p>
                <pre>故友从来匪石心， 
谏多难得主恩深。 
行朝半夜烟尘起， 
晓殿吁嗟一镜沈。 
天涯时有北来尘， 
因话它人及故人。 
也是先皇能罪己， 
殿前频得触龙鳞。
                        </pre>
            </li>
            
            <li>
                <h3>
                    拟乐府子夜四时歌四首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔道融</p>
                <pre>吴子爱桃李， 
月色不到地。 
明朝欲看花， 
六宫人不睡。 
凉轩待月生， 
暗里萤飞出。 
低回不称意， 
蛙鸣乱清瑟。 
月色明如昼， 
虫声入户多。 
狂夫自不归， 
满地无天河。 
银缸照残梦， 
零泪沾粉臆。 
洞房犹自寒， 
何况关山北。
                        </pre>
            </li>
            
            <li>
                <h3>
                    旅行
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>少壮经勤苦， 
衰年始浪游。 
谁怜不龟手， 
他处却封侯。
                        </pre>
            </li>
            
            <li>
                <h3>
                    春墅
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>蛙声近过社， 
农事忽已忙。 
邻妇饷田归， 
不见百花芳。
                        </pre>
            </li>
            
            <li>
                <h3>
                    春晚
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>三月寒食时， 
日色浓于酒。 
落尽墙头花， 
莺声隔原柳。
                        </pre>
            </li>
            
            <li>
                <h3>
                    春闺二首
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔道融</p>
                <pre>寒食月明雨， 
落花香满泥。 
佳人持锦字， 
无雁寄辽西。 
欲剪宜春字， 
春寒入剪刀。 
辽阳在何处， 
莫望寄征袍。
                        </pre>
            </li>
            
            <li>
                <h3>
                    春题二首
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔道融</p>
                <pre>青春未得意， 
见花却如雠。 
路逢白面郎， 
醉插花满头。 
满眼桃李花， 
愁人如不见。 
别有惜花人， 
东风莫吹散。
                        </pre>
            </li>
            
            <li>
                <h3>
                    月夕
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>月上随人意， 
人闲月更清。 
朱楼高百尺， 
不见到天明。
                        </pre>
            </li>
            
            <li>
                <h3>
                    月夕有怀
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>圆光照一海， 
远客在孤舟。 
相忆无期见， 
中宵独上楼。
                        </pre>
            </li>
            
            <li>
                <h3>
                    村墅
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>正月二月村墅闲， 
馀粮未乏人心宽。 
南邻雨中揭屋笑， 
酒熟数家来相看。
                        </pre>
            </li>
            
            <li>
                <h3>
                    杨柳枝词
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>雾撚烟搓一索春， 
年年长似染来新。 
应须唤作风流线， 
系得东西南北人。
                        </pre>
            </li>
            
            <li>
                <h3>
                    梅
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>溪上寒梅初满枝， 
夜来霜月透芳菲。 
清光寂寞思无尽， 
应待琴尊与解围。
                        </pre>
            </li>
            
            <li>
                <h3>
                    梅花
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔道融</p>
                <pre>数萼初含雪， 
孤标画本难。 
香中别有韵， 
清极不知寒。 
横笛和愁听， 
斜枝倚病看。 
朔风如解意， 
容易莫摧残。
                        </pre>
            </li>
            
            <li>
                <h3>
                    楚怀王
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>宫花一朵掌中开， 
缓急翻为敌国媒。 
六里江山天下笑， 
张仪容易去还来。
                        </pre>
            </li>
            
            <li>
                <h3>
                    槿花
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>槿花不见夕， 
一日一回新。 
东风吹桃李， 
须到明年春。
                        </pre>
            </li>
            
            <li>
                <h3>
                    汉宫词
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>独诏胡衣出， 
天花落殿堂。 
他人不敢妒， 
垂泪向君王。
                        </pre>
            </li>
            
            <li>
                <h3>
                    江上逢故人
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>故里琴樽侣， 
相逢近腊梅。 
江村买一醉， 
破泪却成咍。
                        </pre>
            </li>
            
            <li>
                <h3>
                    江夕
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>江心秋月白， 
起柁信潮行。 
蛟龙化为人， 
半夜吹笛声。
                        </pre>
            </li>
            
            <li>
                <h3>
                    江村
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>日暮片帆落， 
江村如有情。 
独对沙上月， 
满船人睡声。
                        </pre>
            </li>
            
            <li>
                <h3>
                    江鸥
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>白鸟波上栖， 
见人懒飞起。 
为有求鱼心， 
不是恋江水。
                        </pre>
            </li>
            
            <li>
                <h3>
                    溪上遇雨二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔道融</p>
                <pre>回塘雨脚如缫丝， 
野禽不起沈鱼飞。 
耕蓑钓笠取未暇， 
秋田有望从淋漓。 
坐看黑云衔猛雨， 
喷洒前山此独晴。 
忽惊云雨在头上， 
却是山前晚照明。
                        </pre>
            </li>
            
            <li>
                <h3>
                    溪夜
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔道融</p>
                <pre>积雪消来溪水宽， 
满楼明月碎琅  。 
渔人抛得钓筒尽， 
却放轻舟下急滩。
                        </pre>
            </li>
            
            <li>
                <h3>
                    溪居即事
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>篱外谁家不系船， 
春风吹入钓鱼湾。 
小童疑是有村客， 
急向柴门去却关。
                        </pre>
            </li>
            
            <li>
                <h3>
                    牧竖
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>牧竖持蓑笠， 
逢人气傲然。 
卧牛吹短笛， 
耕却傍溪田。
                        </pre>
            </li>
            
            <li>
                <h3>
                    献浙东柳大夫
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>属城甘雨几经春， 
圣主全分付越人。 
俗眼不知青琐贵， 
江头争看碧油新。
                        </pre>
            </li>
            
            <li>
                <h3>
                    班婕妤
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>宠极辞同辇， 
恩深弃后宫。 
自题秋扇后， 
不敢怨春风。
                        </pre>
            </li>
            
            <li>
                <h3>
                    田上
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>雨足高田白， 
披蓑半夜耕。 
人牛力俱尽， 
东方殊未明。
                        </pre>
            </li>
            
            <li>
                <h3>
                    病起二首
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔道融</p>
                <pre>病起春已晚， 
曳筇伤绿苔。 
强攀庭树枝， 
唤作花未开。 
病起绕庭除， 
春泥粘屐齿。 
如从万里来， 
骨肉满面喜。
                        </pre>
            </li>
            
            <li>
                <h3>
                    秋夕
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>自怜三十未西游， 
傍水寻山过却秋。 
一夜雨声多少事， 
不思量尽到心头。
                        </pre>
            </li>
            
            <li>
                <h3>
                    秋霁
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>雨霁长空荡涤清， 
远山初出未知名。 
夜来江上如钩月， 
时有惊鱼掷浪声。
                        </pre>
            </li>
            
            <li>
                <h3>
                    羯鼓
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>华清宫里打撩声， 
供奉丝簧束手听。 
寂寞銮舆斜谷里， 
是谁翻得雨淋铃。
                        </pre>
            </li>
            
            <li>
                <h3>
                    西施
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>苎萝山下如花女， 
占得姑苏台上春。 
一笑不能忘敌国， 
五湖何处有功臣。
                        </pre>
            </li>
            
            <li>
                <h3>
                    西施滩
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>宰嚭亡吴国， 
西施陷恶名。 
浣纱春水急， 
似有不平声。
                        </pre>
            </li>
            
            <li>
                <h3>
                    访僧不遇
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>寻僧已寂寞， 
林下锁山房。 
松竹虽无语， 
牵衣借晚凉。
                        </pre>
            </li>
            
            <li>
                <h3>
                    读杜紫微集
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>紫微才调复知兵， 
长觉风雷笔下生。 
还有枉抛心力处， 
多于五柳赋闲情。
                        </pre>
            </li>
            
            <li>
                <h3>
                    谢朱常侍寄贶蜀茶剡纸二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔道融</p>
                <pre>瑟瑟香尘瑟瑟泉， 
惊风骤雨起炉烟。 
一瓯解却山中醉， 
便觉身轻欲上天。 
百幅轻明雪未融， 
薛家凡纸漫深红。 
不应点染闲言语， 
留记将军盖世功。
                        </pre>
            </li>
            
            <li>
                <h3>
                    过农家
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>欲羡农家子， 
秋新看刈禾。 
苏秦无负郭， 
六印又如何。
                        </pre>
            </li>
            
            <li>
                <h3>
                    过隆中
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>玄德苍黄起卧龙， 
鼎分天下一言中。 
可怜蜀国关张后， 
不见商量徐庶功。
                        </pre>
            </li>
            
            <li>
                <h3>
                    郊居友人相访
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>柴门深掩古城秋， 
背郭缘溪一径幽。 
不有小园新竹色， 
君来那肯暂淹留。
                        </pre>
            </li>
            
            <li>
                <h3>
                    酒醒
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>酒醒拨剔残灰火， 
多少凄凉在此中。 
炉畔自斟还自醉， 
打窗深夜雪兼风。
                        </pre>
            </li>
            
            <li>
                <h3>
                    銮驾东回
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>两川花捧御衣香， 
万岁山呼辇路长。 
天子还从马嵬过， 
别无惆怅似明皇。
                        </pre>
            </li>
            
            <li>
                <h3>
                    钓鱼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>闲钓江鱼不钓名， 
瓦瓯斟酒暮山青。 
醉头倒向芦花里， 
却笑无端犯客星。
                        </pre>
            </li>
            
            <li>
                <h3>
                    铜雀妓二首
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔道融</p>
                <pre>严妆垂玉箸， 
妙舞对清风。 
无复君王顾， 
春来起渐慵。 
歌咽新翻曲， 
香销旧赐衣。 
陵园春雨暗， 
不见六龙归。
                        </pre>
            </li>
            
            <li>
                <h3>
                    镜湖雪霁贻方干
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>天外晓岚和雪望， 
月中归棹带冰行。 
相逢半醉吟诗苦， 
应抵寒猿袅树声。
                        </pre>
            </li>
            
            <li>
                <h3>
                    长安春
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔道融</p>
                <pre>珠箔映高柳， 
美人红袖垂。 
忽闻半天语， 
不见上楼时。
                        </pre>
            </li>
            
            <li>
                <h3>
                    长门怨
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>长门花泣一枝春， 
争奈君恩别处新。 
错把黄金买词赋， 
相如自是薄情人。
                        </pre>
            </li>
            
            <li>
                <h3>
                    雪窦禅师
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>雪窦峰前一派悬， 
雪窦五月无炎天。 
客尘半日洗欲尽， 
师到白头林下禅。
                        </pre>
            </li>
            
            <li>
                <h3>
                    题李将军传
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>猿臂将军去似飞， 
弯弓百步虏无遗。 
汉文自与封侯得， 
何必伤嗟不遇时。
                        </pre>
            </li>
            
            <li>
                <h3>
                    马嵬
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>万乘凄凉蜀路归， 
眼前朱翠与心违。 
重华不是风流主， 
湘水犹传泣二妃。
                        </pre>
            </li>
            
            <li>
                <h3>
                    鸡
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔道融</p>
                <pre>买得晨鸡共鸡语， 
常时不用等闲鸣。 
深山月黑风雨夜， 
欲近晓天啼一声。
                        </pre>
            </li>
            
    </ul>
</body>

</html>