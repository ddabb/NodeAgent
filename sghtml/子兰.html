<!DOCTYPE html>
<html lang="zh-CN">

<head>
    <meta charset="UTF-8">
    <title>
        子兰
    </title>
</head>

<body>
    <h1>
        子兰
    </h1>
    <p><strong>朝代:</strong>
        唐代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    与道侣同于水陆寺会宿
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 子兰</p>
                <pre>论道穷心少有朋， 
此时清话昔年曾。 
柿凋红叶铺寒井， 
鹄坠霜毛著定僧。 
风递远声秋涧水， 
竹穿深色夜房灯。 
出门尽是劳生者， 
只此长闲几个能。
                        </pre>
            </li>
            
            <li>
                <h3>
                    千叶石榴花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>一朵花开千叶红， 
开时又不藉春风。 
若教移在香闺畔， 
定与佳人艳态同。
                        </pre>
            </li>
            
            <li>
                <h3>
                    华严寺望樊川
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 子兰</p>
                <pre>万木叶初红， 
人家树色中。 
疏钟摇雨脚， 
秋水浸云容。 
雪碛回寒雁， 
村灯促夜舂。 
旧山归未得， 
生计欲何从。
                        </pre>
            </li>
            
            <li>
                <h3>
                    城上吟
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 子兰</p>
                <pre>古冢密于草， 
新坟侵官道。 
城外无闲地， 
城中人又老。
                        </pre>
            </li>
            
            <li>
                <h3>
                    夜直
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 子兰</p>
                <pre>大内隔重墙， 
多闻乐未央。 
灯明宫树色， 
茶煮禁泉香。 
凤辇通门静， 
鸡歌入漏长。 
宴荣陪御席， 
话密近龙章。 
吟步彤庭月， 
眠分玉署凉。 
欲黏朱绂重， 
频草白麻忙。 
笔力将群吏， 
人情在致唐。 
万方瞻仰处， 
晨夕面吾皇。
                        </pre>
            </li>
            
            <li>
                <h3>
                    太平坊寻裴郎中故宅
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>不语凄凉无限情， 
荒阶行尽又重行。 
昔年住此何人在， 
满地槐花秋草生。
                        </pre>
            </li>
            
            <li>
                <h3>
                    寄乾陵杨侍郎
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 子兰</p>
                <pre>冷落官资不畏贫， 
司曹且共内官分。 
步量野色成公案， 
点检樵声入奏闻。 
陵庙路因朝去扫， 
御炉香每夜来焚。 
碑寒树古神门上， 
管得无穷空白云。
                        </pre>
            </li>
            
            <li>
                <h3>
                    对雪
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>密密无声坠碧空， 
霏霏有韵舞微风。 
幽人吟望搜辞处， 
飘入窗来落砚中。
                        </pre>
            </li>
            
            <li>
                <h3>
                    悲长安
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>何事天时祸未回， 
生灵愁悴苦寒灰。 
岂知万顷繁华地， 
强半今为瓦砾堆。
                        </pre>
            </li>
            
            <li>
                <h3>
                    晚景
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>池荷衰飒菊芬芳， 
策杖吟诗上草堂。 
满目暮云风卷尽， 
郡楼寒角数声长。
                        </pre>
            </li>
            
            <li>
                <h3>
                    河梁晚望二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 子兰</p>
                <pre>水势滔滔不可量， 
渔舟容易泛沧浪。 
连山翠霭笼沙溆， 
白鸟翩翩下夕阳。 
雨添一夜秋涛阔， 
极目茫茫似接天。 
不知龙物潜何处， 
鱼跃蛙鸣满槛前。
                        </pre>
            </li>
            
            <li>
                <h3>
                    登楼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>边邑鸿声一例秋， 
大波平日绕山流。 
故人千里同明月， 
尽夕无言空倚楼。
                        </pre>
            </li>
            
            <li>
                <h3>
                    登楼忆友
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 子兰</p>
                <pre>物象远濛濛， 
周回极望中。 
带烟千井树， 
和磬一楼风。 
月色寒沈地， 
波声夜飏空。 
登临无限趣， 
恨不与君同。
                        </pre>
            </li>
            
            <li>
                <h3>
                    短歌行
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 子兰</p>
                <pre>日月何忙忙， 
出没住不得。 
使我勇壮心， 
少年如顷刻。 
人生石火光， 
通时少于塞。 
四季倏往来， 
寒暑变为贼。 
偷人面上花， 
夺人头上黑。
                        </pre>
            </li>
            
            <li>
                <h3>
                    秋日思旧山
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 子兰</p>
                <pre>咸言上国繁华， 
岂谓帝城羁旅。 
十点五点残萤， 
千声万声秋雨。 
白云江上故乡， 
月下风前吟处。 
欲去不去迟迟， 
未展平生所伫。
                        </pre>
            </li>
            
            <li>
                <h3>
                    蝉二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 子兰</p>
                <pre>独蝉初唱古槐枝， 
委曲悲凉断续迟。 
雨后忽闻谁最苦， 
异乡孤馆忆家时。 
衰柳蝉吟旁浊河， 
正当残日角声和。 
寻常不足少愁思， 
此际闻时愁更多。
                        </pre>
            </li>
            
            <li>
                <h3>
                    襄阳曲
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 子兰</p>
                <pre>为忆南游人， 
移家大堤住。 
千帆万帆来， 
尽过门前去。
                        </pre>
            </li>
            
            <li>
                <h3>
                    观棋
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 子兰</p>
                <pre>拂局尽消时， 
能因长路迟。 
点头初得计， 
格手待无疑。 
寂默亲遗景， 
凝神入过思。 
共藏多少意， 
不语两相知。
                        </pre>
            </li>
            
            <li>
                <h3>
                    诫贪
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 子兰</p>
                <pre>多求待心足， 
未足旋倾覆。 
明知贪者心， 
求荣不求辱。
                        </pre>
            </li>
            
            <li>
                <h3>
                    赠行脚僧
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 子兰</p>
                <pre>世界曾行遍， 
全无行可修。 
炎凉三衲共， 
生死一身休。 
片断云随体， 
稀疏雪满头。 
此门无所著， 
不肯暂淹留。
                        </pre>
            </li>
            
            <li>
                <h3>
                    长安伤春
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>霜陨中春花半无， 
狂游恣饮尽凶徒。 
年年赏玩公卿辈， 
今委沟塍骨渐枯。
                        </pre>
            </li>
            
            <li>
                <h3>
                    长安早秋
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>风舞槐花落御沟， 
终南山色入城秋。 
门门走马征兵急， 
公子笙歌醉玉楼。
                        </pre>
            </li>
            
            <li>
                <h3>
                    鹦鹉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 子兰</p>
                <pre>翠毛丹觜乍教时， 
终日无寥似忆归。 
近来偷解人言语， 
乱向金笼说是非。
                        </pre>
            </li>
            
    </ul>
</body>

</html>