<!DOCTYPE html>
<html lang="zh-CN">

<head>
    <meta charset="UTF-8">
    <title>
        陈郁
    </title>
</head>

<body>
    <h1>
        陈郁
    </h1>
    <p><strong>朝代:</strong>
        宋代
    </p>
    <p><strong>生平:</strong>
        陈郁（?—?） 字仲文，号藏一，抚州临川（今江西抚州）人。理宗时，充缉熙殿应制，又充东官讲堂掌书。《全宋词》存其词四首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    声声慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 陈郁</p>
                <pre>澄空初霁， 
暑退银塘， 
冰壶雁程寥寞。 
天阙清芬， 
何事早飘岩壑。 
花神更裁丽质， 
涨红波、一奁梳掠。 
凉影里， 
算素娥仙队， 
似曾相约。 
闲把两花商略。 
开时候、羞趁观桃阶药。 
绿幕黄帘， 
好顿胆瓶儿著。 
年年粟金万斛， 
拒严霜、绵丝围幄。 
秋富贵， 
又何妨、与民同乐。
                        </pre>
            </li>
            
            <li>
                <h3>
                    宝鼎现
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 陈郁</p>
                <pre>虞弦清暑， 
佳气葱郁， 
非烟非雾。 
人正在、东闱堂上， 
分瑞祥辉腾翠渚。 
奉玉斝， 
总欢呼称颂， 
争羡神光葆聚。 
庆诞节、弥生二佛， 
接踵瑶池仙母。 
最好英慧由天赋。 
有仁慈宽厚襟宇。 
每留念、修身忱意， 
博问谦勤亲保傅。 
染宝翰、镇规随宸画， 
心授家传有素。 
更吟咏、形容雅颂， 
隐隐赓歌风度。 
恩重汉殿传觞， 
宣付祝、恭承天语。 
对南薰初试， 
宫院笙箫竞举。 
但长愿， 
际升平世， 
万载皇基因睹。 
问寝日， 
俟鸡鸣舞拜， 
龙楼深处。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 陈郁</p>
                <pre>没巴没鼻， 
霎时间、做出漫天漫地。 
不论高低并上下， 
平白都教一例。 
鼓动滕六， 
招邀巽二， 
一任张威势。 
识他不破， 
只今道是祥瑞。 
却恨鹅鸭池边， 
三更半夜， 
误了吴元济。 
东郭先生都不管， 
关上门儿稳睡。 
一夜东风， 
三竿暖日， 
万事随流水。 
东皇笑道， 
山河原是我底。
                        </pre>
            </li>
            
            <li>
                <h3>
                    绛都春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 陈郁</p>
                <pre>晴天媚晓。 
正禁苑乍暖， 
莺声娇小。 
柳拂玉阑， 
花映朱帘韶光早。 
熙朝多暇舒长昼。 
庆圣主、新颁飞诏。 
贻谋恩重， 
齐家有训， 
万邦仪表。 
偏称宫闱欢笑。 
酿和气共结， 
天香缭绕。 
侍宴回车， 
韶部将迎金莲照。 
鸡鸣警戒丁宁了。 
但管取、咸常同道。 
东皇先报宜男， 
已生瑞草。
                        </pre>
            </li>
            
            <li>
                <h3>
                    苏堤晓望
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 陈郁</p>
                <pre>荷边清露袭人衣， 
风里明蟾浴晓池。 
凉影润香吟不得， 
手扳堤柳立多时。
                        </pre>
            </li>
            
    </ul>
</body>

</html>