<!DOCTYPE html>
<html lang="zh-CN">

<head>
    <meta charset="UTF-8">
    <title>
        张蠙
    </title>
</head>

<body>
    <h1>
        张蠙
    </h1>
    <p><strong>朝代:</strong>
        唐代
    </p>
    <p><strong>生平:</strong>
        字象文，清河人，初与许棠、张乔齐名，登乾宁二年进士弟，为校书郎、栎阳尉、犀浦令。入蜀，拜膳部员外，终金堂令。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    上所知
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>初向众中留姓氏， 
敢期言下致时名。 
而今马亦知人意， 
每到门前不肯行。
                        </pre>
            </li>
            
            <li>
                <h3>
                    下第述怀
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>十载长安迹未安， 
杏花还是看人看。 
名从近事方知险， 
诗到穷玄更觉难。 
世薄不惭云路晚， 
家贫唯怯草堂寒。 
如何直道为身累， 
坐月眠霜思枉干。
                        </pre>
            </li>
            
            <li>
                <h3>
                    丛苇
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>丛丛寒水边， 
曾折打鱼船。 
忽与亭台近， 
翻嫌岛屿偏。 
花明无月夜， 
声急正秋天。 
遥忆巴陵渡， 
残阳一望烟。
                        </pre>
            </li>
            
            <li>
                <h3>
                    乱中寄友人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>别来难觅信， 
何处避艰危。 
鬓黑无多日， 
尘清是几时。 
人情将厌武， 
王泽即兴诗。 
若便怀深隐， 
还应圣主知。
                        </pre>
            </li>
            
            <li>
                <h3>
                    云朔逢山友
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>会面却生疑， 
居然似梦归。 
塞深行客少， 
家远识人稀。 
战马分旗牧， 
惊禽曳箭飞。 
将军虽异礼， 
难便脱麻衣。
                        </pre>
            </li>
            
            <li>
                <h3>
                    伤贾岛
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>生为明代苦吟身， 
死作长江一逐臣。 
可是当时少知已， 
不知知己是何人。
                        </pre>
            </li>
            
            <li>
                <h3>
                    再游西山赠许尊师
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>别后已闻师得道， 
不期犹在此山头。 
昔时霜鬓今如漆， 
疑是年光却倒流。
                        </pre>
            </li>
            
            <li>
                <h3>
                    别后寄友生一作崔鲁诗
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>上马如飞鸟， 
飘然隔去尘。 
共看今夜月， 
独作异乡人。 
就养江南熟， 
移居井赋新。 
襄阳曾卜隐， 
应与孟家邻。
                        </pre>
            </li>
            
            <li>
                <h3>
                    别郑仁表
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>春雷醉别镜湖边， 
官显才狂正少年。 
红烛满汀歌舞散， 
美人迎上木兰船。
                        </pre>
            </li>
            
            <li>
                <h3>
                    十五夜与友人对月
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>每到月圆思共醉， 
不宜同醉不成欢。 
一千二百如轮夜， 
浮世谁能得尽看。
                        </pre>
            </li>
            
            <li>
                <h3>
                    华山孤松
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>石罅引根非土力， 
冒寒犹助岳莲光。 
绿槐生在膏腴地， 
何得无心拒雪霜。
                        </pre>
            </li>
            
            <li>
                <h3>
                    华阳道者
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>华阳洞里持真经， 
心嫌来客风尘腥。 
惟餐白石过白日， 
拟骑青竹上青冥。 
翔螭岂作汉武驾， 
神娥徒降燕昭庭。 
长生不必论贵贱， 
却是幽人骨主灵。
                        </pre>
            </li>
            
            <li>
                <h3>
                    南康夜宴东溪留别郡守陆郎中
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>飘然野客才无取， 
多谢君侯独见知。 
竹叶樽前教驻乐， 
桃花纸上待君诗。 
香迷蛱蝶投红烛， 
舞拂蒹葭倚翠帷。 
明发别愁何处去， 
片帆天际酒醒时。
                        </pre>
            </li>
            
            <li>
                <h3>
                    叙怀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>月里路从何处上， 
江边身合几时归。 
十年九陌寒风夜， 
梦扫芦花絮客衣。
                        </pre>
            </li>
            
            <li>
                <h3>
                    古战场
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>荒骨潜销垒已平， 
汉家曾说此交兵。 
如何万古冤魂在， 
风雨时闻有战声。
                        </pre>
            </li>
            
            <li>
                <h3>
                    吊万人冢
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>兵罢淮边客路通， 
乱鸦来去噪寒空。 
可怜白骨攒孤冢， 
尽为将军觅战功。
                        </pre>
            </li>
            
            <li>
                <h3>
                    吊孟浩然
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>每每樵家说， 
孤坟亦夜吟。 
若重生此世， 
应更苦前心。 
名与襄阳远， 
诗同汉水深。 
亲栽鹿门树， 
犹盖石床阴。
                        </pre>
            </li>
            
            <li>
                <h3>
                    和友人许裳题宣平里古藤
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张蠙</p>
                <pre>欲结千年茂， 
生来便近松。 
迸根通井润， 
交叶覆庭秾。 
历代频更主， 
盘空渐变龙。 
昼风圆影乱， 
宵雨细声重。 
盖密胜丹桂， 
层危类远峰。 
嫩条悬野鼠， 
枯节叫秋蛩。 
翠老霜难蚀， 
皴多藓乍封。 
几家遥共玩， 
何寺不堪容。 
客对忘离榻， 
僧看误过钟。 
顷因陪预作， 
终夕绕枝筇。
                        </pre>
            </li>
            
            <li>
                <h3>
                    和友人送赵能卿东归
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>一第时难得， 
归期日已过。 
相看玄鬓少， 
共忆白云多。 
楚阔天垂草， 
吴空月上波。 
无人不有遇， 
之子独狂歌。
                        </pre>
            </li>
            
            <li>
                <h3>
                    和崔监丞春游郑仆射东园
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>春兴随花尽， 
东园自养闲。 
不离三亩地， 
似入万重山。 
白鸟穿萝去， 
清泉抵石还。 
岂同秦代客， 
无位隐商山。
                        </pre>
            </li>
            
            <li>
                <h3>
                    哭建州李员外
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>诗名不易出， 
名出又何为。 
捷到重科早， 
官终一郡卑。 
素风无后嗣， 
遗迹有生祠。 
自罢羊公市， 
溪猿哭旧时。
                        </pre>
            </li>
            
            <li>
                <h3>
                    喜友人日南回
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>南游曾去海南涯， 
此去游人不易归。 
白日雾昏张夜烛， 
穷冬气暖著春衣。 
溪荒毒鸟随船啅， 
洞黑冤蛇出树飞。 
重入帝城何寂寞， 
共回迁客半轻肥。
                        </pre>
            </li>
            
            <li>
                <h3>
                    塞下曲
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>边事多更变， 
天心亦为忧。 
胡兵来作寇， 
汉将也封侯。 
夜烧冲星赤， 
寒尘翳日愁。 
无门展微略， 
空上望西楼。
                        </pre>
            </li>
            
            <li>
                <h3>
                    夏日题老将林亭
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>百战功成翻爱静， 
侯门渐欲似仙家。 
墙头雨细垂纤草， 
水面风回聚落花。 
井放辘轳闲浸酒， 
笼开鹦鹉报煎茶。 
几人图在凌烟阁， 
曾不交锋向塞沙。
                        </pre>
            </li>
            
            <li>
                <h3>
                    宫词
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>日透珠帘见冕旒， 
六宫争逐百花球。 
回看不觉君王去， 
已听笙歌在远楼。
                        </pre>
            </li>
            
            <li>
                <h3>
                    宴驸马宅
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>牙香禁乐镇相携， 
日日君恩降紫泥。 
红药院深人半醉， 
绿杨门掩马频嘶。 
座中古物多仙意， 
壁上新诗有御题。 
别向庭芜寘吟石， 
不教宫妓踏成蹊。
                        </pre>
            </li>
            
            <li>
                <h3>
                    宿山寺
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>中峰半夜起， 
忽觉有青冥。 
此界自生雨， 
上方犹有星。 
楼高钟尚远， 
殿古像多灵。 
好是潺湲水， 
房房伴诵经。
                        </pre>
            </li>
            
            <li>
                <h3>
                    宿山驿
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>驿在千峰里， 
寒宵独此身。 
古坟时见火， 
荒壁悄无邻。 
月白翻惊鸟， 
云闲欲就人。 
只应明日鬓， 
更与老相亲。
                        </pre>
            </li>
            
            <li>
                <h3>
                    宿开照寺光泽上人院
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>静室谭玄旨， 
清宵独细听。 
真身非有像， 
至理本无经。 
钟定遥闻水， 
楼高别见星。 
不教人触秽， 
偏说此山灵。
                        </pre>
            </li>
            
            <li>
                <h3>
                    寄友人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>恋道欲何如， 
东西远索居。 
长疑即见面， 
翻致久无书。 
甸麦深藏雉， 
淮苔浅露鱼。 
相思不我会， 
明月几盈虚。
                        </pre>
            </li>
            
            <li>
                <h3>
                    寄太白禅师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>何年万仞顶， 
独有坐禅僧。 
客上应无路， 
人传或见灯。 
斋厨唯有橡， 
讲石任生藤。 
遥想东林社， 
如师谁复能。
                        </pre>
            </li>
            
            <li>
                <h3>
                    寄法乾寺令諲太师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>师居中禁寺， 
外请已无缘。 
望幸唯修偈， 
承恩不乱禅。 
院多喧种药， 
池有化生莲。 
何日龙宫里， 
相寻借法船。
                        </pre>
            </li>
            
            <li>
                <h3>
                    将之京师留别亲友
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>达命何劳问， 
西游且自期。 
至公如有日， 
知我岂无时。 
野迥蝉相答， 
堤长柳对垂。 
酣歌一举袂， 
明发不堪思。
                        </pre>
            </li>
            
            <li>
                <h3>
                    抒怀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>几出东堂谢不才， 
便甘闲望故山回。 
翻思未是离家久， 
更有人从外国来。
                        </pre>
            </li>
            
            <li>
                <h3>
                    投所知
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>十五年看帝里春， 
一枝头白未酬身。 
自闻离乱开公道， 
渐数孤平少屈人。 
劣马再寻商岭路， 
扁舟重寄越溪滨。 
省郎门似龙门峻， 
应借风雷变涸鳞。
                        </pre>
            </li>
            
            <li>
                <h3>
                    投翰林张侍郎
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>举家贫拾海边樵， 
来认仙宗在碧霄。 
丹穴虽无凡羽翼， 
灵椿还向细枝条。 
九衢马识他门少， 
十载身辞故国遥。 
愿与吾君作霖雨， 
且应平地活枯苗。
                        </pre>
            </li>
            
            <li>
                <h3>
                    投翰林萧侍郎
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>九仞墙边绝路岐， 
野才非合自求知。 
灵湫岂要鱼栖浪， 
仙桂那容鸟寄枝。 
纤草不销春气力， 
微尘还助岳形仪。 
从来为学投文镜， 
文镜如今更有谁。
                        </pre>
            </li>
            
            <li>
                <h3>
                    新竹
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>新鞭暗入庭， 
初长两三茎。 
不是他山少， 
无如此地生。 
垂梢丛上出， 
柔叶箨间成。 
何用高唐峡， 
风枝扫月明。
                        </pre>
            </li>
            
            <li>
                <h3>
                    朔方书事
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>秋尽角声苦， 
逢人唯荷戈。 
城池向陇少， 
岐路出关多。 
雁远行垂地， 
烽高影入河。 
仍闻黑山寇， 
又觅汉家和。
                        </pre>
            </li>
            
            <li>
                <h3>
                    次韵和友人冬月书斋
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>四季多花木， 
穷冬亦不凋。 
薄冰行处断， 
残火睡来消。 
象版签书帙， 
蛮藤络酒瓢。 
公卿有知己， 
时得一相招。
                        </pre>
            </li>
            
            <li>
                <h3>
                    献所知
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>迹熟荀家见弟兄， 
九霄同与指前程。 
吹嘘渐觉馨香出， 
梦寐长疑羽翼生。 
住僻骅骝皆识路， 
来频鹦鹉亦知名。 
登龙不敢怀他愿， 
只望为霖致太平。
                        </pre>
            </li>
            
            <li>
                <h3>
                    登单于台
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>边兵春尽回， 
独上单于台。 
白日地中出， 
黄河天外来。 
沙翻痕似浪， 
风急响疑雷。 
欲向阴关度， 
阴关晓不开。
                        </pre>
            </li>
            
            <li>
                <h3>
                    白菊
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>秋天木叶干， 
犹有白花残。 
举世稀栽得， 
豪家却画看。 
片苔相应绿， 
诸卉独宜寒。 
几度携佳客， 
登高欲折难。
                        </pre>
            </li>
            
            <li>
                <h3>
                    盆池
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>圆内陶化功， 
外绝众流通。 
选处离松影， 
穿时减药丛。 
别疑天在地， 
长对月当空。 
每使登门客， 
烟波入梦中。
                        </pre>
            </li>
            
            <li>
                <h3>
                    经范蠡旧居
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>一变姓名离百越， 
越城犹在范家无。 
他人不见扁舟意， 
却笑轻生泛五湖。
                        </pre>
            </li>
            
            <li>
                <h3>
                    经荒驿
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>古驿成幽境， 
云萝隔四邻。 
夜灯移宿鸟， 
秋雨禁行人。 
废巷荆丛合， 
荒庭虎迹新。 
昔年经此地， 
终日是红尘。
                        </pre>
            </li>
            
            <li>
                <h3>
                    自讽
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>鹿鸣筵上强称贤， 
一送离家十四年。 
同隐海山烧药伴， 
不求丹桂却登仙。
                        </pre>
            </li>
            
            <li>
                <h3>
                    蓟北书事
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>度碛如经海， 
茫然但见空。 
戍楼承落日， 
沙塞碍惊蓬。 
暑过燕僧出， 
时平虏客通。 
逢人皆上将， 
谁有定边功。
                        </pre>
            </li>
            
            <li>
                <h3>
                    观江南牡丹
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>北地花开南地风， 
寄根还与客心同。 
群芳尽怯千般态， 
几醉能消一番红。 
举世只将华胜实， 
真禅元喻色为空。 
近年明主思王道， 
不许新栽满六宫。
                        </pre>
            </li>
            
            <li>
                <h3>
                    言怀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>不将高盖竟烟尘， 
自向蓬茅认此身。 
唐祖本来成大业， 
岂非姚宋是平人。
                        </pre>
            </li>
            
            <li>
                <h3>
                    费征君旧居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>浮世抛身外， 
栖踪入九华。 
遗篇补乐府， 
旧籍隶仙家。 
池静龟升树， 
庭荒鹤隐花。 
古来天子命， 
还少到烟霞。
                        </pre>
            </li>
            
            <li>
                <h3>
                    贻曹郎中
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>所作高前古， 
封章自曲台。 
细看明主意， 
终用出人才。 
省印寻僧锁， 
书楼领鹤开。 
南山有旧友， 
时向白云来。
                        </pre>
            </li>
            
            <li>
                <h3>
                    赠丘衙推
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>仙都高处掩柴扉， 
人世闻名见者稀。 
诗逸不拘凡对属， 
易穷皆达圣玄微。 
偶携童稚离青嶂， 
便被君侯换白衣。 
任醉宾筵莫深隐， 
绮罗丝竹胜渔矶。
                        </pre>
            </li>
            
            <li>
                <h3>
                    赠九江太守
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>江头暂驻木兰船， 
渔父来夸太守贤。 
二邑旋添新户口， 
四营渐废旧戈鋋。 
笙歌不似经荒后， 
礼乐犹如未战前。 
昨日西亭从游骑， 
信旗风里说诗篇。
                        </pre>
            </li>
            
            <li>
                <h3>
                    赠信安太守
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>三衢正对福星时， 
喜得君侯妙抚绥。 
甲士散教耕垄亩， 
书生闲许从旌旗。 
条章最是贫家喜， 
禾黍仍防别郡饥。 
昨日中官说天意， 
即飞丹诏立新碑。
                        </pre>
            </li>
            
            <li>
                <h3>
                    赠别山友
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>从容无限意， 
不独为离群。 
年长惊黄叶， 
时清厌白云。 
旧山回马见， 
寒瀑别家闻。 
相与存吾道， 
穷通各自分。
                        </pre>
            </li>
            
            <li>
                <h3>
                    赠南昌宰
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>假邑邀真邑命分， 
明庭元有至公存。 
每锄奸弊同荆棘， 
唯抚孤惸似子孙。 
折狱不曾偏下笔， 
灵襟长是大开门。 
新衔便合兼朱绂， 
应待苍生更举论。
                        </pre>
            </li>
            
            <li>
                <h3>
                    赠可伦上人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>师教本于空， 
流来不自东。 
修从多劫后， 
行出众人中。 
衲冷湖山雨， 
幡轻海甸风。 
游吴累夏讲， 
还与虎溪同。
                        </pre>
            </li>
            
            <li>
                <h3>
                    赠李司徒
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>承家拓定陇关西， 
勋贵名应上将齐。 
金库夜开龙甲冷， 
玉堂秋闭凤笙低。 
欢筵每恕娇娥醉， 
闲枥犹惊战马嘶。 
长怪鲁儒头枉白， 
不亲弓剑觅丹梯。
                        </pre>
            </li>
            
            <li>
                <h3>
                    赠栖白大师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>剃发得时名， 
僧应别应星。 
偶题皆有诏， 
闲论便成经。 
扫叶寒烧鼎， 
融冰晓注瓶。 
长因内斋出， 
多客叩禅扃。
                        </pre>
            </li>
            
            <li>
                <h3>
                    赠段逸人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>长筇自担药兼琴， 
话著名山即拟寻。 
从听世人权似火， 
不能烧得卧云心。
                        </pre>
            </li>
            
            <li>
                <h3>
                    赠水军都将
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>平生为有安邦术， 
便别秋曹最上阶。 
战舰却容儒客卧， 
公厅唯伴野僧斋。 
裁书榭迥冰胶笔， 
养药堂深藓惹鞋。 
直待门前见幢节， 
始应高惬圣君怀。
                        </pre>
            </li>
            
            <li>
                <h3>
                    赠江都郑明府
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>他人岂是称才术， 
才术须观力有余。 
兵乱几年临剧邑， 
公清终日似闲居。 
床头怪石神仙画， 
箧里华笺将相书。 
更欲栖踪近彭泽， 
香炉峰下结茅庐。
                        </pre>
            </li>
            
            <li>
                <h3>
                    赠道者
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>得道疑人识， 
都城独闭关。 
头从白后黑， 
心向闹中闲。 
饥渴唯调气， 
儿孙亦驻颜。 
始知仙者隐， 
殊不在深山。
                        </pre>
            </li>
            
            <li>
                <h3>
                    赠郑司业
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>晚学更求来世达， 
正怀非与百邪侵。 
古人名在今人口， 
不合于名不苦心。
                        </pre>
            </li>
            
            <li>
                <h3>
                    赠闻一上人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>见面虽年少， 
闻名似白头。 
玄谈穷释旨， 
清思掩诗流。 
果落痕生砌， 
松高影上楼。 
坛场在三殿， 
应召入焚修。
                        </pre>
            </li>
            
            <li>
                <h3>
                    边将
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>上马乘秋欲建勋， 
飞弧夜阙出师频。 
若无紫塞烟尘事， 
谁识青楼歌舞人。 
战骨沙中金镞在， 
贺筵花畔玉蝉新。 
由来边卒皆如此， 
只是君门合杀身。
                        </pre>
            </li>
            
            <li>
                <h3>
                    边将二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张蠙</p>
                <pre>历战燕然北， 
功高剑有威。 
闻名外国惧， 
轻命故人稀。 
角怨星芒动， 
尘愁日色微。 
从为汉都护， 
未得脱征衣。 
按剑立城楼， 
西看极海头。 
承家为上将， 
开地得边州。 
碛迥兵难伏， 
天寒马易收。 
胡风一度猎， 
吹裂锦貂裘。
                        </pre>
            </li>
            
            <li>
                <h3>
                    边庭送别
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>一生虽达理， 
远别亦相悲。 
白发无修处， 
青松有老时。 
暮烟传戍起， 
寒日隔沙垂。 
若是长安去， 
何难定后期。
                        </pre>
            </li>
            
            <li>
                <h3>
                    边情
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>穷荒始得静天骄， 
又说天兵拟渡辽。 
圣主尚嫌蕃界近， 
将军莫恨汉庭遥。 
草枯朔野春难发， 
冰结河源夏半销。 
惆怅临戎皆效国， 
岂无人似霍嫖姚。
                        </pre>
            </li>
            
            <li>
                <h3>
                    边游别友人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>欲别不止泪， 
当杯难强歌。 
家贫随日长， 
身病涉寒多。 
雨雪迷燕路， 
田园隔楚波。 
良时未自致， 
归去欲如何。
                        </pre>
            </li>
            
            <li>
                <h3>
                    过山家
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>避暑得探幽， 
忘言遂久留。 
云深窗失曙， 
松合径先秋。 
响谷传人语， 
鸣泉洗客愁。 
家山不在此， 
至此可归休。
                        </pre>
            </li>
            
            <li>
                <h3>
                    过萧关
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>出得萧关北， 
儒衣不称身。 
陇狐来试客， 
沙鹘下欺人。 
晓戍残烽火， 
晴原起猎尘。 
边戎莫相忌， 
非是霍家亲。
                        </pre>
            </li>
            
            <li>
                <h3>
                    过黄牛峡
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>黄牛来势泻巴川， 
叠日孤舟逐峡前。 
雷电夜惊猿落树， 
波涛愁恐客离船。 
盘涡逆入嵌空地， 
断壁高分缭绕天。 
多少人经过此去， 
一生魂梦怕潺湲。
                        </pre>
            </li>
            
            <li>
                <h3>
                    送人归南中
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>有家谁不别， 
经乱独难寻。 
远路波涛恶， 
穷荒雨雾深。 
烧惊山象出， 
雷触海鳌沉。 
为问南迁客， 
何人在瘴林。
                        </pre>
            </li>
            
            <li>
                <h3>
                    送南海僧游蜀
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张蠙</p>
                <pre>真修绝故乡， 
一衲度暄凉。 
此世能先觉， 
他生岂再忘。 
定中船过海， 
腊后路沿湘。 
野迥鸦随笠， 
山深虎背囊。 
瀑流垂石室， 
萝蔓盖铜梁。 
却后何年会， 
西方有上房。
                        </pre>
            </li>
            
            <li>
                <h3>
                    送卢尚书赴灵武
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>西北正传烽候急， 
灵州共喜信臣居。 
从军尽是清才去， 
属郡无非大将除。 
新地进图移汉界， 
古城遗碣见蕃书。 
山川不异江湖景， 
宾馆常闻食有鱼。
                        </pre>
            </li>
            
            <li>
                <h3>
                    送友人及第归一本题下有新罗二字
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>家林沧海东， 
未晓日先红。 
作贡诸蕃别， 
登科几国同。 
远声鱼呷浪， 
层气蜃迎风。 
乡俗稀攀桂， 
争来问月宫。
                        </pre>
            </li>
            
            <li>
                <h3>
                    送友人归武陵
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>闻近桃源住， 
无村不是花。 
戍旗招海客， 
庙鼓集江鸦。 
别岛垂橙实， 
闲田长荻花。 
游秦未得意， 
看即更离家。
                        </pre>
            </li>
            
            <li>
                <h3>
                    送友人赴泾州幕一作送李中丞再赴虔州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>杏园沈饮散， 
荣别就佳招。 
日月相期尽， 
山川独去遥。 
府楼明蜀雪， 
关碛转胡雕。 
纵有烟尘动， 
应随上策销。
                        </pre>
            </li>
            
            <li>
                <h3>
                    送友尉蜀中
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>故友汉中尉， 
请为西蜀吟。 
人家多种橘， 
风土爱弹琴。 
水向昆明阔， 
山通大夏深。 
理闲无别事， 
时寄一登临。
                        </pre>
            </li>
            
            <li>
                <h3>
                    送徐州薛尚书
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>上将出儒中， 
论诗拟立功。 
州从禹后别， 
军自汉来雄。 
远驿销寒日， 
严城肃暮空。 
龙颜有遗庙， 
犹得奠英风。
                        </pre>
            </li>
            
            <li>
                <h3>
                    送成州牧
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>清时为塞郡， 
自古有儒流。 
素望知难惬， 
新恩且用酬。 
犬牙连蜀国， 
兵额贯秦州。 
只作三年别， 
谁能听邑留。
                        </pre>
            </li>
            
            <li>
                <h3>
                    送缙云尉
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>释褐从仙尉， 
之官兴若何。 
去程唯水石， 
公署在云萝。 
野饭楼中迥， 
晴峰案上多。 
三年罢趋府， 
应更战高科。
                        </pre>
            </li>
            
            <li>
                <h3>
                    送董卿赴台州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>九陌除书出， 
寻僧问海城。 
家从中路挈， 
吏隔数州迎。 
夜蚌侵灯影， 
春禽杂橹声。 
开图见异迹， 
思上石桥行。
                        </pre>
            </li>
            
            <li>
                <h3>
                    送薛郎中赴江州
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张蠙</p>
                <pre>几州闻出刺， 
谣美有江民。 
正面传天旨， 
悬心祷岳神。 
尺书先假路， 
红旆旋烧尘。 
郡显山川别， 
衙开将吏新。 
散招僧坐暑， 
闲载客行春。 
听事棋忘着， 
探题酒乱巡。 
好编高隐传， 
多貌上升真。 
近日居清近， 
求人在此人。
                        </pre>
            </li>
            
            <li>
                <h3>
                    途次绩溪先寄陈明府
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>入境风烟好， 
幽人不易传。 
新居多是客， 
旧隐半成仙。 
山断云冲骑， 
溪长柳拂船。 
何当许过县， 
闻有箧中篇。
                        </pre>
            </li>
            
            <li>
                <h3>
                    逢漳州崔使君北归
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>在郡多殊称， 
无人不望回。 
离城携客去， 
度岭担猿来。 
障写经冬蕊， 
瓶缄落暑梅。 
长安有归宅， 
归见锁青苔。
                        </pre>
            </li>
            
            <li>
                <h3>
                    逢道者
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>纵意出山无远近， 
还如孤鹤在空虚。 
昔年亲种树皆老， 
此世相逢人自疏。 
野叶细苞深洞药， 
岩萝闲束古仙书。 
只寻隐迹归何处， 
方说烟霞不定居。
                        </pre>
            </li>
            
            <li>
                <h3>
                    遇道者
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>数里白云里， 
身轻无履踪。 
故寻多不见， 
偶到即相逢。 
古井生云水， 
高坛出异松。 
聊看杏花酌， 
便似换颜容。
                        </pre>
            </li>
            
            <li>
                <h3>
                    郑毂补阙山松
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>心将积雪欺， 
根与白云离。 
远寄僧犹忆， 
高看鹤未知。 
影交新长叶， 
皴匝旧生枝。 
多少同时种， 
深山不得移。
                        </pre>
            </li>
            
            <li>
                <h3>
                    野泉
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>远出白云中， 
长年听不同。 
清声萦乱石， 
寒色入长空。 
挂壁聊成雨， 
穿林别起风。 
温泉非尔数， 
源发在深空。
                        </pre>
            </li>
            
            <li>
                <h3>
                    钱塘夜宴留别郡守
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>四方骚动一州安， 
夜列樽罍伴客欢。 
觱栗调高山阁迥， 
虾蟆更促海声寒。 
屏间佩响藏歌妓， 
幕外刀光立从官。 
沈醉不愁归棹远， 
晚风吹上子陵滩。
                        </pre>
            </li>
            
            <li>
                <h3>
                    长安寓怀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>九衢秋雨掩闲扉， 
不似干名似息机。 
贫病却惭墙上土， 
年来犹自换新衣。
                        </pre>
            </li>
            
            <li>
                <h3>
                    长安春望
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张蠙</p>
                <pre>明时不敢卧烟霞， 
又见秦城换物华。 
残雪未销双凤阙， 
新春已发五侯家。 
甘贫只拟长缄酒， 
忍病犹期强采花。 
故国别来桑柘尽， 
十年兵践海西艖。
                        </pre>
            </li>
            
            <li>
                <h3>
                    雨
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>半夜西亭雨， 
离人独启关。 
桑麻荒旧国， 
雷电照前山。 
细滴高槐底， 
繁声叠漏间。 
唯应孤镜里， 
明月长愁颜。
                        </pre>
            </li>
            
            <li>
                <h3>
                    青冢
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>倾国可能胜效国， 
无劳冥寞更思回。 
太真虽是承恩死， 
只作飞尘向马嵬。
                        </pre>
            </li>
            
            <li>
                <h3>
                    题嘉陵驿
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张蠙</p>
                <pre>嘉陵路恶石和泥， 
行到长亭日已西。 
独倚阑干正惆怅， 
海棠花里鹧鸪啼。
                        </pre>
            </li>
            
            <li>
                <h3>
                    题紫阁院
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张蠙</p>
                <pre>上方人海外， 
苔径上千层。 
洞壑有灵药， 
房廊无老僧。 
古岩雕素像， 
乔木挂寒灯。 
每到思修隐， 
将回苦不能。
                        </pre>
            </li>
            
            <li>
                <h3>
                    龟山寺晚望
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张蠙</p>
                <pre>四面湖光绝路岐， 
鹈飞起暮钟时。 
渔舟不用悬帆席， 
归去乘风插柳枝。
                        </pre>
            </li>
            
    </ul>
</body>

</html>