<!DOCTYPE html>
<html lang="zh-CN">

<head>
    <meta charset="UTF-8">
    <title>
        张谔
    </title>
</head>

<body>
    <h1>
        张谔
    </h1>
    <p><strong>朝代:</strong>
        唐代
    </p>
    <p><strong>生平:</strong>
        张谔，景龙中登进士第，仕为陈王掾。岐王范雅好儒士，谔与阎朝隐、刘庭琦、郑繇等皆从之游，赋诗饮酒。后坐贬山茌丞。诗十二首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    三日岐王宅
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张谔</p>
                <pre>玉女贵妃生， 
嫛婗始发声。 
金盆浴未了， 
绷子绣初成。 
翡翠雕芳缛， 
真珠帖小缨。 
何时学健步， 
斗取落花轻。
                        </pre>
            </li>
            
            <li>
                <h3>
                    东封山下宴群臣
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张谔</p>
                <pre>万里扈封峦， 
群公遇此欢。 
幔城连夜静， 
霜仗满空寒。 
辇路宵烟合， 
旌门晓月残。 
明朝陪圣主， 
山下礼圆坛。
                        </pre>
            </li>
            
            <li>
                <h3>
                    九日
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张谔</p>
                <pre>秋来林下不知春， 
一种佳游事也均。 
绛叶从朝飞著夜， 
黄花开日未成旬。 
将曛陌树频惊鸟， 
半醉归途数问人。 
城远登高并九日， 
茱萸凡作几年新。
                        </pre>
            </li>
            
            <li>
                <h3>
                    九日宴
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 张谔</p>
                <pre>秋叶风吹黄飒飒， 
晴云日照白鳞鳞。 
归来得问茱萸女， 
今日登高醉几人。
                        </pre>
            </li>
            
            <li>
                <h3>
                    岐王山亭
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张谔</p>
                <pre>王家傍绿池， 
春色正相宜。 
岂有楼台好， 
兼看草树奇。 
石榴天上叶， 
椰子日南枝。 
出入千门里， 
年年乐未移。
                        </pre>
            </li>
            
            <li>
                <h3>
                    岐王席上咏美人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张谔</p>
                <pre>半额画双蛾， 
盈盈烛下歌。 
玉杯寒意少， 
金屋夜情多。 
香艳王分帖， 
裙娇敕赐罗。 
平阳莫相妒， 
唤出不如他。
                        </pre>
            </li>
            
            <li>
                <h3>
                    延平门高斋亭子应岐王教
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 张谔</p>
                <pre>花源药屿凤城西， 
翠幕纱窗莺乱啼。 
昨夜蒲萄初上架， 
今朝杨柳半垂堤。 
片片仙云来渡水， 
双双燕子共衔泥。 
请语东风催后骑， 
并将歌舞向前谿。
                        </pre>
            </li>
            
            <li>
                <h3>
                    满月
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张谔</p>
                <pre>社金流茂祉， 
庭玉表奇才。 
竹似因谈植， 
兰疑入梦栽。 
乌将八子去， 
凤逐九雏来。 
今夜明珠色， 
当随满月开。
                        </pre>
            </li>
            
            <li>
                <h3>
                    百子池
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张谔</p>
                <pre>旧闻百子汉家池， 
汉家渌水今逶迤。 
宫女厌镜笑窥池， 
身前影后不相见， 
无数容华空自知。
                        </pre>
            </li>
            
            <li>
                <h3>
                    赠吏部孙员外济
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张谔</p>
                <pre>天子爱贤才， 
星郎入拜来。 
明光朝半下， 
建礼直初回。 
名带含香发， 
文随绮幕开。 
披云自有镜， 
从此照仙台。
                        </pre>
            </li>
            
            <li>
                <h3>
                    送李著作倅杭州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 张谔</p>
                <pre>辍史空三署， 
题舆佐一方。 
祖筵开霁景， 
征陌直朝光。 
水陆风烟隔， 
秦吴道路长。 
伫闻敷善政， 
邦国咏惟康。
                        </pre>
            </li>
            
    </ul>
</body>

</html>