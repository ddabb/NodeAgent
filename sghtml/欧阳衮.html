<!DOCTYPE html>
<html lang="zh-CN">

<head>
    <meta charset="UTF-8">
    <title>
        欧阳衮
    </title>
</head>

<body>
    <h1>
        欧阳衮
    </h1>
    <p><strong>朝代:</strong>
        唐代
    </p>
    <p><strong>生平:</strong>
        欧阳衮，字希甫，闽人。宝历元年及第，官侍御史。诗九首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    南涧寺
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 欧阳衮</p>
                <pre>春寺无人乱鸟啼， 
藤萝阴磴野僧迷。 
云藏古壁遗龙象， 
草没香台抱鹿麛。 
松籁泠泠疑梵呗， 
柳烟历历见招提。 
为耽寂乐亲禅侣， 
莫怪闲行费马蹄。
                        </pre>
            </li>
            
            <li>
                <h3>
                    听郢客歌阳春白雪
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 欧阳衮</p>
                <pre>寂听郢中人， 
高歌已绝伦。 
临风飘白雪， 
向日奏阳春。 
调雅偏盈耳， 
声长杳入神。 
连连贯珠并， 
袅袅遏云频。 
度曲知难和， 
凝情想任真。 
周郎如赏羡， 
莫使滞芳晨。
                        </pre>
            </li>
            
            <li>
                <h3>
                    和项斯游头陀寺上方
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 欧阳衮</p>
                <pre>步入桃源里， 
晴花更满枝。 
峰回山意旷， 
林杳竹光迟。 
远寺寻龙藏， 
名香发雁池。 
间能将远语， 
况及上阳时。
                        </pre>
            </li>
            
            <li>
                <h3>
                    寄陈去疾进士
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 欧阳衮</p>
                <pre>放迹疑辞垢， 
栖心亦道门。 
玄言萝幌馥， 
诗思竹炉温。 
解带摇花落， 
弹琴散鸟喧。 
江山兹夕意， 
唯有素交存。
                        </pre>
            </li>
            
            <li>
                <h3>
                    月峰寺忆理公
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 欧阳衮</p>
                <pre>共来江海上， 
清论一宵同。 
禅榻浑依旧， 
心期浩已空。 
惊春花落树， 
闻梵涧摇风。 
二谛欣咨启， 
还应梦寐通。
                        </pre>
            </li>
            
            <li>
                <h3>
                    田家
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 欧阳衮</p>
                <pre>黯黯日将夕， 
牛羊村外来。 
岩阿青气发， 
篱落杏花开。 
草木应初感， 
鶬鹒亦已催。 
晚间春作好， 
行乐不须猜。
                        </pre>
            </li>
            
            <li>
                <h3>
                    神光寺
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 欧阳衮</p>
                <pre>香刹悬青磴， 
飞楼界碧空。 
石门栖怖鸽， 
慈塔绕归鸿。 
有法将心镜， 
无名属性通。 
从来乐幽寂， 
寻觅未能穷。
                        </pre>
            </li>
            
            <li>
                <h3>
                    秦原道中
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 欧阳衮</p>
                <pre>分险架长澜， 
斜梁控夕峦。 
宿云依岭断， 
初月入江寒。 
缁化秦裘敝， 
尘惊汉策残。 
无言倦行旅， 
遥路属时难。
                        </pre>
            </li>
            
            <li>
                <h3>
                    雨
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 欧阳衮</p>
                <pre>细雨弄春阴， 
余寒入昼深。 
山姿轻薄雾， 
烟色澹幽林。 
鹿践莓苔滑， 
鱼牵水荇沈。 
怀情方未已， 
清酒漫须斟。
                        </pre>
            </li>
            
    </ul>
</body>

</html>