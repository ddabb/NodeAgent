<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨嗣复
    </title>
</head>

<body>
    <h1>
        杨嗣复
    </h1>
    <p><strong>朝代:</strong>
        唐代
    </p>
    <p><strong>生平:</strong>
        杨嗣复，字继之，於陵子也。贞元中擢第，初署幕府，进右拾遗，累迁中书舍人。牛僧孺、李宗闵引之，由户部侍郎擢尚书右丞。太和中，宗闵罢相，嗣复出为剑南东川节度使。宗闵复知政事，入为户部侍郎，俄拜同中书门下平章事。武宗立，贬潮州刺史。宣宗大中初，以吏部尚书召。卒谥孝穆。诗五首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    丁巳岁八月祭武侯祠堂，因题临淮公旧碑
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨嗣复</p>
                <pre>斋庄修祀事， 
旌旆出效闉。 
薙草轩墀狭， 
涂墙赭垩新。 
谋猷期作圣， 
风俗奉为神。 
酹酒成坳泽， 
持兵列偶人。 
非才膺宠任， 
异代揖芳尘。 
况是平津客， 
碑前泪满巾。
                        </pre>
            </li>
            
            <li>
                <h3>
                    仪凤
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨嗣复</p>
                <pre>八方该帝泽， 
威凤忽来宾。 
向日朱光动， 
迎风翠羽新。 
低昂多异趣， 
饮啄迥无邻。 
郊薮今翔集， 
河图意等伦。 
闻韶知鼓舞， 
偶圣愿逡巡。 
比屋初同俗， 
垂恩击壤人。
                        </pre>
            </li>
            
            <li>
                <h3>
                    谢寄新茶
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨嗣复</p>
                <pre>石上生芽二月中， 
蒙山顾渚莫争雄。 
封题寄与杨司马， 
应为前衔是相公。
                        </pre>
            </li>
            
            <li>
                <h3>
                    赠毛仙翁
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨嗣复</p>
                <pre>天上玉郎骑白鹤， 
肘后金壶盛妙药。 
暂游下界傲五侯， 
重看当时旧城郭。 
羽衣茸茸轻似雪， 
云上双童持绛节。 
王母亲缝紫锦囊， 
令向怀中藏秘诀。 
令威子晋皆俦侣， 
东岳同寻太真女。 
搜奇缀韵和阳春， 
文章不是人间语。 
药成自固黄金骨， 
天地齐兮身不没。 
日月宫中便是家， 
下视昆仑何突兀。 
童姿玉貌谁方比， 
玄发绿髯光弥弥。 
满朝将相门弟子， 
随师尽愿抛尘滓。 
九转琅玕必有余， 
愿乞刀圭救生死。
                        </pre>
            </li>
            
            <li>
                <h3>
                    题李处士山居
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨嗣复</p>
                <pre>卧龙决起为时君， 
寂寞匡庐惟白云。 
今日仲容修故业， 
草堂焉敢更移文。
                        </pre>
            </li>
            
    </ul>
</body>

</html>