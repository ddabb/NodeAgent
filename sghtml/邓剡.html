<!DOCTYPE html>
<html lang="zh-CN">

<head>
    <meta charset="UTF-8">
    <title>
        邓剡
    </title>
</head>

<body>
    <h1>
        邓剡
    </h1>
    <p><strong>朝代:</strong>
        宋代
    </p>
    <p><strong>生平:</strong>
        邓剡（1232—1303） 字光荐，号中斋，一号中甫，吉州庐陵（今江西吉安）人。理宗景定三年（1262）进土，临安陷落，转徙海南，坚持抗元斗争，仕至礼部侍郎。1279年压山兵败，投海未死被俘，与文天祥一同北遣。至南京放还。终不屈节。工诗词，其词多表达国破家亡之凄苦。有《中斋集》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    促拍丑奴儿
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 邓剡</p>
                <pre>睡起怯春寒。 
海棠花、开未开间。 
莫言春色三分二， 
朱颜绿鬓， 
栽花种竹， 
谁似君闲。 
侯印旧家毡。 
早天边、飞诏催还。 
从今岁岁称觞处， 
人如玉雪， 
花如锦绣， 
福寿如山。
                        </pre>
            </li>
            
            <li>
                <h3>
                    八声甘州
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>笑钗符、恰正带宜男。 
还将寿花簪。 
早风薰竹醉， 
松凉鹤健， 
午坐存庵。 
三十六峰玉立， 
隔尘听玄谈。 
何似人难老， 
三十才三。 
闻得天边好语， 
第一流人物， 
偏重江南。 
满玻璃春绿， 
十载爱棠甘。 
青青鬓、尽堪图画， 
趁紫岩、年纪作枢参。 
却归宴、瑶池未晚， 
荷日红酣。
                        </pre>
            </li>
            
            <li>
                <h3>
                    唐多令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>雨过水明霞。 
潮回岸带沙。 
叶声寒、飞透窗纱。 
堪恨西风吹世换， 
更吹我、落天涯。 
寂寞古豪华。 
乌衣日又斜。 
说兴亡、燕入谁家。 
惟有南来无数雁， 
和明月、宿芦花。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>桃脸破初寒， 
笑问刘郎前度。 
为说正元朝上， 
缥缈午桥午。 
百年方半日来多， 
且醉且吟去。 
须信剑南万首， 
胜侯封千户。
                        </pre>
            </li>
            
            <li>
                <h3>
                    摸鱼儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>笑平生、布帆无恙， 
堂堂稳送君去。 
江声悲壮崖殷血， 
曾是英雄行处。 
今亦古。 
甚一点东风， 
天不周郎与。 
城幡夜竖。 
几铜爵春残， 
战沙秋冷， 
华发遽如许。 
东坡老， 
千载风流两赋。 
馀音不绝如缕。 
临皋一笑三生梦， 
还认岷峨乡语。 
挥玉麈。 
尽不碍灯前， 
痛饮檐花雨。 
雪堂在否。 
管驾鹤归来， 
为君细赏， 
蝴蝶上阶句。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>步凉颸绿野， 
□锺鼓、□园林。 
有骑竹更生， 
扶藜未老， 
歌舞堂阴。 
金鞭半横玉带， 
烨神人、风度五云深。 
大耐自应鹤骨， 
活人总是天心。 
寿蒲香晚尚堪斟。 
梧竹对潇森。 
早问道燕城， 
衣裁绣衮， 
台筑黄金。 
天瓢正消几滴， 
化中原、焦土作甘霖。 
却伴赤松未晚， 
碧桃花下横琴。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>疏雨洗天晴。 
枕簟凉生。 
井梧一叶做秋声。 
谁念客身轻似叶， 
千里飘零。 
梦断古台城。 
月淡潮平。 
便携酒访新亭。 
不见当时王谢宅， 
烟草青青。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>王母仙桃， 
亲曾醉、九重春色。 
谁信道、鹿衔花去， 
浪翻鳌阙。 
眉锁娇娥山宛转， 
髻梳堕马云敧侧。 
恨风沙、吹透汉宫衣， 
馀香歇。 
霓裳散， 
庭花灭。 
昭阳燕， 
应难说。 
想春深铜雀， 
梦残啼血。 
空有琵琶传出塞， 
更无环佩鸣归月。 
又争知、有客夜悲歌， 
壶敲缺。
                        </pre>
            </li>
            
            <li>
                <h3>
                    烛影摇红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>郢雪歌高， 
天教鹤子参鸣和。 
薰风旌节瑞华□， 
光动垂弧左。 
早是烟楼撞破。 
更明珠、重添一颗。 
镜容中夜， 
摩顶欣然， 
石麟天堕。 
未羡眉山， 
两峰儿子中峰我。 
推贤世世珥金貂， 
何况阴功大。 
欲写弄獐书贺。 
愧无功、难消玉果。 
摩挲老眼， 
曾识英雄， 
试啼则个。
                        </pre>
            </li>
            
            <li>
                <h3>
                    疏影
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>瑶尊蘸翠。 
短长亭送别， 
风恋晴袂。 
腊树迎春， 
一路清寒， 
能消几日羁思。 
霜华不惜阳关柳， 
悄莫系、行人嘶骑。 
对梅花、一笑分携， 
胜约别来相寄。 
人物仙蓬妙韵， 
瑞鸾敛迅翼， 
聊憩香枳。 
见说使君， 
好语先传， 
付与芙蓉清致。 
客来欲问荆州事， 
但细语、岳阳楼记。 
梦故人、剪烛西窗， 
已隔洞庭烟水。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 邓剡</p>
                <pre>蛮烟塞雪。 
天老梅花骨。 
还著锦衣游戏， 
清江上、管风月。 
木兰归海北。 
竹梧侵户碧。 
三十六峰苍玉， 
驾白鹿、友仙客。
                        </pre>
            </li>
            
    </ul>
</body>

</html>