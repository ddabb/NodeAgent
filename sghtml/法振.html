<!DOCTYPE html>
<html lang="zh-CN">

<head>
    <meta charset="UTF-8">
    <title>
        法振
    </title>
</head>

<body>
    <h1>
        法振
    </h1>
    <p><strong>朝代:</strong>
        唐代
    </p>
    <p><strong>生平:</strong>
        法振（一作震、贞），大历、贞元间以诗名。诗十六首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    丹阳浦送客之海上
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 法振</p>
                <pre>不到终南向几秋， 
移居更欲近沧洲。 
风吹雨色连村暗， 
潮拥菱花出岸浮。 
漠漠望中春自艳， 
寥寥泊处夜堪愁。 
如君岂得空高枕， 
只益天书遣远求。
                        </pre>
            </li>
            
            <li>
                <h3>
                    别卢使君归故栅村
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 法振</p>
                <pre>归风白马引嘶声， 
落日犹看楚客情。 
塞口竹缘空戍没， 
潮头沙拥慢冈成。 
松田且欲亲耕种， 
郡守何偏问姓名。 
东道宿程投故栅， 
依依渔父解相迎。
                        </pre>
            </li>
            
            <li>
                <h3>
                    张舍人南溪别业
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 法振</p>
                <pre>新田绕屋半春耕， 
藜杖闲门引客行。 
山翠自成微雨色， 
谿花不隐乱泉声。 
渔家远到堪留兴， 
公府悬知欲厌名。 
入夜更宜明月满， 
双童唤出解吹笙。
                        </pre>
            </li>
            
            <li>
                <h3>
                    月夜泛舟
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 法振</p>
                <pre>西塞长云尽， 
南湖片月斜。 
漾舟人不见， 
卧入武陵花。
                        </pre>
            </li>
            
            <li>
                <h3>
                    河源破贼后赠袁将军
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>白羽三千驻， 
萧萧万里行。 
出关深汉垒， 
带月破蕃营。 
蔓草河原色， 
悲笳碎叶声。 
欲朝王母殿， 
前路驻高旌。
                        </pre>
            </li>
            
            <li>
                <h3>
                    病愈寄友
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>哀乐暗成疾， 
卧中芳月移。 
西山有清士， 
孤啸不可追。 
捣药昼林静， 
汲泉阴涧迟。 
微踪与麋鹿， 
远谢求羊知。
                        </pre>
            </li>
            
            <li>
                <h3>
                    程评事西园之作
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>谁向春莺道， 
名园已共知。 
檐前回水影， 
城上出花枝。 
摇拂烟云动， 
登临翰墨随。 
相招能不厌， 
山舍为君移。
                        </pre>
            </li>
            
            <li>
                <h3>
                    越中赠程先生
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>纱帽度残春， 
虚舟寄一身。 
溪边逢越女， 
花里问秦人。 
古塞连山静， 
阴霞落海新。 
有时城郭去， 
暗与酒家亲。
                        </pre>
            </li>
            
            <li>
                <h3>
                    送人游闽越
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>不须行借问， 
为尔话闽中。 
海岛阴晴日， 
江帆来去风。 
道游玄度宅， 
身寄朗陵公。 
此别何伤远， 
如今关塞通。
                        </pre>
            </li>
            
            <li>
                <h3>
                    送友人之上都
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 法振</p>
                <pre>玉帛征贤楚客稀， 
猿啼相送武陵归。 
湖头望入桃花去， 
一片春帆带雨飞。
                        </pre>
            </li>
            
            <li>
                <h3>
                    送常大夫赴朔方
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>关山今不掩， 
军候鸟先知。 
大汉嫖姚入， 
乌孙部曲随。 
高旌天外驻， 
寒角月中吹。 
归到长安第， 
花应再满枝。
                        </pre>
            </li>
            
            <li>
                <h3>
                    送褚先生海上寻封炼师
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 法振</p>
                <pre>潮落风初定， 
天吴避客舟。 
近承三殿旨， 
欲向五湖游。 
不厌乌皮几， 
新缝鹤氅裘。 
明珠漂断岸， 
阴火映中流。 
华盖芝童引， 
神丹桂女收。 
悬知居缥缈， 
因为识浮丘。
                        </pre>
            </li>
            
            <li>
                <h3>
                    送韩侍御自使幕巡海北
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 法振</p>
                <pre>微雨空山夜洗兵， 
绣衣朝拂海云清。 
幕中运策心应苦， 
马上吟诗卷已成。 
离亭不惜花源醉， 
古道犹看蔓草生。 
因说元戎能破敌， 
高歌一曲陇关情。
                        </pre>
            </li>
            
            <li>
                <h3>
                    陈九溪中草堂
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 法振</p>
                <pre>溪草落溅溅， 
鱼飞入稻田。 
早寒临洞月， 
轻素卷帘烟。 
弁页帻题新句， 
蓑衣象古贤。 
曙花闲秀色， 
三十六峰前。
                        </pre>
            </li>
            
            <li>
                <h3>
                    题万山许炼师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>道成人不识， 
流水响空山。 
花暗轩窗外， 
云随坐卧间。 
验图名已久， 
绝粒事长闲。 
更欲昆仑去， 
羞看绛节还。
                        </pre>
            </li>
            
            <li>
                <h3>
                    题天长阮少府湖上客归
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 法振</p>
                <pre>孤棹移官舍， 
新农寄楚田。 
晴林渡海日， 
春草长湖烟。 
卧对闲鸥戏， 
谈经稚子贤。 
佳期更何许， 
应向啸台前。
                        </pre>
            </li>
            
    </ul>
</body>

</html>