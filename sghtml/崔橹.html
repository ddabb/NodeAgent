<!DOCTYPE html>
<html lang="zh-CN">

<head>
    <meta charset="UTF-8">
    <title>
        崔橹
    </title>
</head>

<body>
    <h1>
        崔橹
    </h1>
    <p><strong>朝代:</strong>
        唐代
    </p>
    <p><strong>生平:</strong>
        崔橹，大中时举进士（一作广明中进士），仕为棣州司马。《无机集》四卷，今存诗十六首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临川见新柳
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>不见江头三四日， 
桥边杨柳老金丝。 
岸南岸北往来渡， 
带雨带烟深浅枝。 
何处故乡牵梦想， 
两回他国见荣衰。 
汀洲草色亦如此， 
愁杀远人人不知。
                        </pre>
            </li>
            
            <li>
                <h3>
                    别君山
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔橹</p>
                <pre>点空夸黛妒愁眉， 
何必浮来结梦思。 
惭愧二年青翠色， 
惹窗粘枕伴吟诗。
                        </pre>
            </li>
            
            <li>
                <h3>
                    华清宫三首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔橹</p>
                <pre>草遮回磴绝鸣銮， 
云树深深碧殿寒。 
明月自来还自去， 
更无人倚玉栏干。 
障掩金鸡蓄祸机， 
翠华西拂蜀云飞。 
珠帘一闭朝元阁， 
不见人归见燕归。 
门横金锁悄无人， 
落日秋声渭水滨。 
红叶下山寒寂寂， 
湿云如梦雨如尘。
                        </pre>
            </li>
            
            <li>
                <h3>
                    南阳见柳
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>夜来风入最高枝， 
罥断愁肠几尺丝。 
楚塞曾吟烟午处， 
曲江长忆雪晴时。 
金衔细毂萦回岸， 
戍笛牛歌远近陂。 
还把旧年惆怅意， 
武安城下一吟诗。
                        </pre>
            </li>
            
            <li>
                <h3>
                    句
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔橹</p>
                <pre>强半瘦因前夜雪， 
数枝愁向晚天来。 
无人解把无尘袖， 
盛取残香尽日怜。 
一番春雨吹巢冷， 
半朵山花咽觜香。 
云生柱础降龙地， 
露洗林峦放鹤天。 
菱叶乍翻人采后， 
荇花初没舸行时。
                        </pre>
            </li>
            
            <li>
                <h3>
                    和友人题僧院蔷薇花三首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔橹</p>
                <pre>何人移得在禅家， 
瑟瑟枝条簇簇霞。 
争那寂寥埋草暗， 
不胜惆怅舞风斜。 
无缘影对金尊酒， 
可惜香和石鼎茶。 
看取老僧齐物意， 
一般抛掷等凡花。 
忍委芳心此地开， 
似霞颜色苦低回。 
风惊少女偷香去， 
雨认巫娥觅伴来。 
今日独怜僧院种， 
旧山曾映钓矶栽。 
三清上客知惆怅， 
劝我春醪一两杯。 
露香如醉态如慵， 
斜压危阑草色中。 
试问更谁过野寺， 
无憀徒自舞春风。 
兰缸尚惜连明在， 
锦帐先愁入夏空。 
一日几回来又去， 
不能容易舍深红。
                        </pre>
            </li>
            
            <li>
                <h3>
                    宿寿安山阴馆闻泉
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>一支清急万山来， 
穿竹喧飞破石苔。 
梦在故乡临欲到， 
声闻孤枕却惊回。 
多愁鬓发余甘老， 
有限年光尔莫催。 
缘忆旧游相似处， 
月明山响子陵台。
                        </pre>
            </li>
            
            <li>
                <h3>
                    山路木芙蓉
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>不向横塘泥里栽， 
两株晴笑碧岩隈。 
枉教绝世深红色， 
只向深山僻处开。 
万里王孙应有恨， 
三年贾傅惜无才。 
缘花更叹人间事， 
半日江边怅望回。
                        </pre>
            </li>
            
            <li>
                <h3>
                    山路见花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔橹</p>
                <pre>晓红初拆露香新， 
独立空山冷笑人。 
春意自知无主惜， 
恣风吹逐马蹄尘。
                        </pre>
            </li>
            
            <li>
                <h3>
                    岳阳云梦亭看莲花
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>似醉如慵一水心， 
斜阳欲暝彩云深。 
清明月照羞无语， 
凉冷风吹势不禁。 
曾向楚台和雨看， 
只于吴苑弄船寻。 
当时为汝题诗遍， 
此地依前泥苦吟。
                        </pre>
            </li>
            
            <li>
                <h3>
                    岸梅
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>含情含怨一枝枝， 
斜压渔家短短篱。 
惹袖尚余香半日， 
向人如诉雨多时。 
初开偏称雕梁画， 
未落先愁玉笛吹。 
行客见来无去意， 
解帆烟浦为题诗。
                        </pre>
            </li>
            
            <li>
                <h3>
                    惜莲花
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>半塘前日染来红， 
瘦尽金方昨夜风。 
留样最嗟无巧笔， 
护香谁为惜熏笼。 
缘停翠棹沈吟看， 
忍使良波积渐空。 
魂断旧溪憔悴态， 
冷烟残粉楚台东。
                        </pre>
            </li>
            
            <li>
                <h3>
                    新柳
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔橹</p>
                <pre>无情柔态任春催， 
似不胜风倚古台。 
多少去年今日恨， 
御沟颜色洞庭来。
                        </pre>
            </li>
            
            <li>
                <h3>
                    春日即事
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>一百五日又欲来， 
梨花梅花参差开。 
行人自笑不归去， 
瘦马独吟真可哀。 
杏酪渐香邻舍粥， 
榆烟将变旧炉灰。 
画桥春暖清歌夜， 
肯信愁肠日九回。
                        </pre>
            </li>
            
            <li>
                <h3>
                    春晚岳阳言怀二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔橹</p>
                <pre>烟花零落过清明， 
异国光阴老客情。 
云梦夕阳愁里色， 
洞庭春浪坐来声。 
天边一与旧山别， 
江上几看芳草生。 
独倚阑干意难写， 
暮笳呜咽调孤城。 
翠烟如钿柳如环， 
晴倚南楼独看山。 
江国草花三月暮， 
帝城尘梦一年间。 
虚舟尚叹萦难解， 
飞鸟空惭倦未还。 
何以不羁詹父伴， 
睡烟歌月老潺潺。
                        </pre>
            </li>
            
            <li>
                <h3>
                    春晚泊船江村
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>芳草青青古渡头， 
渔家住处暂维舟。 
残花半树悄无语， 
细雨满天风似愁。 
家信不来春又晚， 
客程难尽水空流。 
自怜爱失心期约， 
看取花时更远游。
                        </pre>
            </li>
            
            <li>
                <h3>
                    暮春对花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔橹</p>
                <pre>病香无力被风欺， 
多在青苔少在枝。 
马上行人莫回首， 
断君肠是欲残时。
                        </pre>
            </li>
            
            <li>
                <h3>
                    有酒失于虔州陆郎中肱，以诗谢之
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔橹</p>
                <pre>醉时颠蹶醒时羞， 
麹糵推人不自由。 
叵耐一双穷相眼， 
不堪花卉在前头。
                        </pre>
            </li>
            
            <li>
                <h3>
                    村路菊花
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔橹</p>
                <pre>袅风惊未定， 
溪影晚来寒。 
不得重阳节， 
虚将满把看。 
神仙谁采掇， 
烟雨惜凋残。 
牧竖樵童看， 
应教爱尔难。
                        </pre>
            </li>
            
            <li>
                <h3>
                    柳
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 崔橹</p>
                <pre>风慢日迟迟， 
拖烟拂水时。 
惹将千万恨， 
系在短长枝。 
骨软张郎瘦， 
腰轻楚女饥。 
故园归未得， 
多少断肠思。
                        </pre>
            </li>
            
            <li>
                <h3>
                    残莲花
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>倚风无力减香时， 
涵露如啼卧翠池。 
金谷楼前马嵬下， 
世间殊色一般悲。 
不耐高风怕冷烟， 
瘦红欹委倒青莲。 
无人解把无尘袖， 
盛取残香尽日怜。
                        </pre>
            </li>
            
            <li>
                <h3>
                    莲花
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>影欹晴浪势欹烟， 
恨态缄言日抵年。 
轻雾晓和香积饭， 
片红时堕化人船。 
人间有笔应难画， 
雨后无尘更好怜。 
何限断肠名不得， 
倚风娇怯醉腰偏。
                        </pre>
            </li>
            
            <li>
                <h3>
                    过南城县麻姑山
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔橹</p>
                <pre>似前如却玉堆堆， 
薄带轻烟翠好裁。 
斜倚兔钩孤影伴， 
校低仙掌一头来。 
盘疑虎伏形难写， 
展认龙拏势未回。 
惊讶昔人曾羽化， 
此中争不接瑶台。 
诗手难题画手惭， 
浅青浓碧叠东南。 
尘愁世界忙心在， 
霞伴神仙稳梦酣。 
雨涕自悲看雪鬓， 
星冠无计整云篸。 
家风负荷须名宦， 
可惜千峰绿似蓝。 
差烟危碧半斜晖， 
何代仙人此羽飞。 
高袖镇长寒柏暗， 
古祠时复彩云归。 
红尘鞭马颜将换， 
碧落骖鸾意有违。 
声利系身家系念， 
今生辜负六铢衣。
                        </pre>
            </li>
            
            <li>
                <h3>
                    过蛮溪渡
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>绿杨如发雨如烟， 
立马危桥独唤船。 
山口断云迷旧路， 
渡头芳草忆前年。 
身随远道徒悲梗， 
诗卖明时不直钱。 
归去楚台还有计， 
钓船春雨日高眠。
                        </pre>
            </li>
            
            <li>
                <h3>
                    述怀
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 崔橹</p>
                <pre>白首成何事， 
无欢可替悲。 
空余酒中兴， 
犹似少年时。
                        </pre>
            </li>
            
            <li>
                <h3>
                    重阳日次荆南路经武宁驿
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>茱萸冷吹溪口香， 
菊花倒绕山脚黄。 
家山去此强百里， 
弟妹待我醉重阳。 
风健早鸿高晓景， 
露清圆碧照秋光。 
莫看时节年年好， 
暗送搔头逐手霜。
                        </pre>
            </li>
            
            <li>
                <h3>
                    闻笛
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔橹</p>
                <pre>银河漾漾月晖晖， 
楼碍星边织女机。 
横玉叫云天似水， 
满空霜逐一声飞。
                        </pre>
            </li>
            
            <li>
                <h3>
                    题云梦亭
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 崔橹</p>
                <pre>薄烟如梦雨如尘， 
霜景晴来却胜春。 
好住池西红叶树， 
何年今日伴何人。
                        </pre>
            </li>
            
            <li>
                <h3>
                    题山驿新桐花
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 崔橹</p>
                <pre>雨余烟腻暖香浮， 
影暗斜阳古驿楼。 
丹凤总巢阿阁去， 
紫花空映楚云愁。 
堪怜翠盖奇于画， 
更惜芳庭冷似秋。 
长日老春看落尽， 
野禽闲哢碧悠悠。
                        </pre>
            </li>
            
    </ul>
</body>

</html>