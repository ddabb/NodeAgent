<!DOCTYPE html>
<html lang="zh-CN">

<head>
    <meta charset="UTF-8">
    <title>
        朱放
    </title>
</head>

<body>
    <h1>
        朱放
    </h1>
    <p><strong>朝代:</strong>
        唐代
    </p>
    <p><strong>生平:</strong>
        朱放，字长通，襄州人，隐于越之剡溪。嗣曹王皋镇江西，辟节度参谋。贞元初，召为拾遗，不就。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    九日与杨凝、崔淑期登江上山会……
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>欲从携手登高去， 
一到门前意已无。 
那得更将头上发， 
学他年少插茱萸。
                        </pre>
            </li>
            
            <li>
                <h3>
                    九日陪刘中丞宴昌乐寺送梁廷评
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱放</p>
                <pre>独坐三台妙， 
重阳百越间。 
水心观远俗， 
霜气入秋山。 
不弃遗簪旧， 
宁辞落帽还。 
仍闻西上客， 
咫尺谒天颜。
                        </pre>
            </li>
            
            <li>
                <h3>
                    乱后经淮阴岸
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>荒村古岸谁家在， 
野水浮云处处愁。 
唯有河边衰柳树， 
蝉声相送到扬州。
                        </pre>
            </li>
            
            <li>
                <h3>
                    别李季兰
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>古岸新花开一枝， 
岸傍花下有分离。 
莫将罗袖拂花落， 
便是行人肠断时。
                        </pre>
            </li>
            
            <li>
                <h3>
                    剡山夜月
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 朱放</p>
                <pre>月在沃洲山上， 
人归剡县溪边。 
漠漠黄花覆水， 
时时白鹭惊船。
                        </pre>
            </li>
            
            <li>
                <h3>
                    剡溪行却寄新别者
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱放</p>
                <pre>潺湲寒溪上， 
自此成离别。 
回首望归人， 
移舟逢暮雪。 
频行识草树， 
渐老伤年发。 
唯有白云心， 
为向东山月。
                        </pre>
            </li>
            
            <li>
                <h3>
                    句
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 朱放</p>
                <pre>爱彼云外人， 
求取涧底泉。 
风吹芭蕉拆， 
鸟啄梧桐落。
                        </pre>
            </li>
            
            <li>
                <h3>
                    山中听子规
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>幽人自爱山中宿， 
又近葛洪丹井西。 
窗中有个长松树， 
半夜子规来上啼。
                        </pre>
            </li>
            
            <li>
                <h3>
                    山中谒皇甫曾
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 朱放</p>
                <pre>寻源路已尽， 
笑入白云间。 
不解乘轺客， 
那知有此山。
                        </pre>
            </li>
            
            <li>
                <h3>
                    归桐庐旧居寄严长史
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱放</p>
                <pre>昨辞天子棹归舟， 
家在桐庐忆旧丘。 
三月暖时花竞发， 
两溪分处水争流。 
近闻江老传乡语， 
遥见家山减旅愁。 
或在醉中逢夜雪， 
怀贤应向剡川游。
                        </pre>
            </li>
            
            <li>
                <h3>
                    新安所居答相访人所居萧使君为制
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>谢公见我多愁疾， 
为我开门对碧山。 
君若欲来看猿鸟， 
不须争把桂枝攀。
                        </pre>
            </li>
            
            <li>
                <h3>
                    杨子津送人
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 朱放</p>
                <pre>今朝杨子津， 
忽见五溪人。 
老病无馀事， 
丹砂乞五斤。
                        </pre>
            </li>
            
            <li>
                <h3>
                    毗陵留别
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 朱放</p>
                <pre>别离非一处， 
此处最伤情。 
白发将春草， 
相随日日生。
                        </pre>
            </li>
            
            <li>
                <h3>
                    江上送别
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱放</p>
                <pre>浦边新见柳摇时， 
北客相逢只自悲。 
惆怅空知思后会， 
艰难不敢料前期。 
行看汉月愁征战， 
共折江花怨别离。 
向夕孤城分首处， 
寂寥横笛为君吹。
                        </pre>
            </li>
            
            <li>
                <h3>
                    游石涧寺
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>闻道幽深石涧寺， 
不逢流水亦难知。 
莫道山僧无伴侣， 
猕猴长在古松枝。
                        </pre>
            </li>
            
            <li>
                <h3>
                    灵门寺赠灵一上人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱放</p>
                <pre>所思劳旦夕， 
惆怅去湘东。 
禅客知何在， 
春山几处同。 
独行残雪里， 
相见暮云中。 
请住东林寺， 
弥年事远公。
                        </pre>
            </li>
            
            <li>
                <h3>
                    秣陵送客入京
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱放</p>
                <pre>秣陵春已至， 
君去学归鸿。 
绿水琴声切， 
青袍草色同。 
鸟喧金谷树， 
花满洛阳宫。 
日日相思处， 
江边杨柳风。
                        </pre>
            </li>
            
            <li>
                <h3>
                    竹
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 朱放</p>
                <pre>青林何森然， 
沈沈独曙前。 
出墙同淅沥， 
开户满婵娟。 
箨卷初呈粉， 
苔侵乱上钱。 
疏中思水过， 
深处若山连。 
叠夜常栖露， 
清朝乍有蝉。 
砌阴迎缓策， 
檐翠对欹眠。 
迸笋双分箭， 
繁梢一向偏。 
月过惊散雪， 
风动极闻泉。 
幽谷添诗谱， 
高人欲制篇。 
萧萧意何恨， 
不独往湘川。
                        </pre>
            </li>
            
            <li>
                <h3>
                    经故贺宾客镜湖道士观
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱放</p>
                <pre>已得归乡里， 
逍遥一外臣。 
那随流水去， 
不待镜湖春。 
雪里登山屐， 
林间漉酒巾。 
空馀道士观， 
谁是学仙人。
                        </pre>
            </li>
            
            <li>
                <h3>
                    送张山人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>知君住处足风烟， 
古寺荒村在眼前。 
便欲移家逐君去， 
唯愁未有买山钱。
                        </pre>
            </li>
            
            <li>
                <h3>
                    送温台
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>眇眇天涯君去时， 
浮云流水自相随。 
人生一世长如客， 
何必今朝是别离。
                        </pre>
            </li>
            
            <li>
                <h3>
                    送魏校书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 朱放</p>
                <pre>长恨江南足别离， 
几回相送复相随。 
杨花撩乱扑流水， 
愁杀人行知不知。
                        </pre>
            </li>
            
            <li>
                <h3>
                    铜雀妓
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 朱放</p>
                <pre>恨唱歌声咽， 
愁翻舞袖迟。 
西陵日欲暮， 
是妾断肠时。
                        </pre>
            </li>
            
            <li>
                <h3>
                    题竹林寺
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 朱放</p>
                <pre>岁月人间促， 
烟霞此地多。 
殷勤竹林寺， 
更得几回过。
                        </pre>
            </li>
            
    </ul>
</body>

</html>