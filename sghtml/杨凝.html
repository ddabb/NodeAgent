<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨凝
    </title>
</head>

<body>
    <h1>
        杨凝
    </h1>
    <p><strong>朝代:</strong>
        唐代
    </p>
    <p><strong>生平:</strong>
        杨凝，字懋功。由协律郎三迁侍御史，为司封员外郎，徙吏部，稍迁右司郎中，终兵部郎中。集二十卷，今存一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    上巳
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>帝京元巳足繁华， 
细管清弦七贵家。 
此日风光谁不共， 
纷纷皆是掖垣花。
                        </pre>
            </li>
            
            <li>
                <h3>
                    下第后蒙侍郎示意指于新先辈宣恩感谢
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>才薄命如此， 
自嗟兼自疑。 
遭逢好交日， 
黜落至公时。 
倚玉甘无路， 
穿杨却未期。 
更惭君侍坐， 
问许可言诗。
                        </pre>
            </li>
            
            <li>
                <h3>
                    与友人会
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>蝉吟槐蕊落， 
的的是愁端。 
病觉离家远， 
贫知处事难。 
真交无所隐， 
深语有馀欢。 
未必闻歌吹， 
羁心得暂宽。
                        </pre>
            </li>
            
            <li>
                <h3>
                    从军行
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>都尉出居延， 
强兵集五千。 
还将张博望， 
直救范祁连。 
汉卒悲箫鼓， 
胡姬湿采旃。 
如今意气尽， 
流泪挹流泉。
                        </pre>
            </li>
            
            <li>
                <h3>
                    初次巴陵
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>西江浪接洞庭波， 
积水遥连天上河。 
乡信为凭谁寄去， 
汀洲燕雁渐来多。
                        </pre>
            </li>
            
            <li>
                <h3>
                    初渡淮北岸
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 杨凝</p>
                <pre>别梦虽难觉， 
悲魂最易销。 
殷勤淮北岸， 
乡近去家遥。
                        </pre>
            </li>
            
            <li>
                <h3>
                    别友人
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 杨凝</p>
                <pre>倦客惊危路， 
伤禽绕树枝。 
非逢暴公子， 
不敢涕流离。
                        </pre>
            </li>
            
            <li>
                <h3>
                    别李协
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>江边日暮不胜愁， 
送客沾衣江上楼。 
明月峡添明月照， 
蛾眉峰似两眉愁。
                        </pre>
            </li>
            
            <li>
                <h3>
                    别谪者
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>此地闻犹恶， 
人言是所之。 
一家书绝久， 
孤驿梦成迟。 
八月三湘道， 
闻猿冒雨时。 
不须祠楚相， 
臣节转堪疑。
                        </pre>
            </li>
            
            <li>
                <h3>
                    和直禁省
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>宵直丹宫近， 
风传碧树凉。 
漏稀银箭滴， 
月度网轩光。 
凤诏裁多暇， 
兰灯梦更长。 
此时颜范贵， 
十步旧连行。
                        </pre>
            </li>
            
            <li>
                <h3>
                    咏雨
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 杨凝</p>
                <pre>尘浥多人路， 
泥归足燕家。 
可怜缭乱点， 
湿尽满宫花。
                        </pre>
            </li>
            
            <li>
                <h3>
                    唐昌观玉蕊花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>瑶华琼蕊种何年， 
萧史秦嬴向紫烟。 
时控彩鸾过旧邸， 
摘花持献玉皇前。
                        </pre>
            </li>
            
            <li>
                <h3>
                    夜泊渭津
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>飘飘东去客， 
一宿渭城边。 
远处星垂岸， 
中流月满船。 
凉归夜深簟， 
秋入雨馀天。 
渐觉家山小， 
残程尚几年。
                        </pre>
            </li>
            
            <li>
                <h3>
                    寻僧元皎因病
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>此僧迷有著， 
因病得寻师。 
话尽山中事， 
归当月上时。 
高松连寺影， 
亚竹入窗枝。 
闲忆草堂路， 
相逢非素期。
                        </pre>
            </li>
            
            <li>
                <h3>
                    感怀题从舅宅
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>郄家庭树下， 
几度醉春风。 
今日花还发， 
当时事不同。 
流言应未息， 
直道竟难通。 
徒遣相思者， 
悲歌向暮空。
                        </pre>
            </li>
            
            <li>
                <h3>
                    戏赠友人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>湘阴直与地阴连， 
此日相逢忆醉年。 
美酒非如平乐贵， 
十升不用一千钱。
                        </pre>
            </li>
            
            <li>
                <h3>
                    春怨
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>花满帘栊欲度春， 
此时夫婿在咸秦。 
绿窗孤寝难成寐， 
紫燕双飞似弄人。
                        </pre>
            </li>
            
            <li>
                <h3>
                    春情
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>旧宅洛川阳， 
曾游游侠场。 
水添杨柳色， 
花绊绮罗香。 
赵瑟多愁曲， 
秦家足艳妆。 
江潭远相忆， 
春梦不胜长。
                        </pre>
            </li>
            
            <li>
                <h3>
                    春霁晚望
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨凝</p>
                <pre>细雨晴深小苑东， 
春云开气逐光风。 
雄儿走马神光上， 
静女看花佛寺中。 
书剑学多心欲懒， 
田园荒废望频空。 
南归路极天连海， 
惟有相思明月同。
                        </pre>
            </li>
            
            <li>
                <h3>
                    晚夏逢友人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>一别同袍友， 
相思已十年。 
长安多在客， 
久病忽闻蝉。 
骤雨才沾地， 
阴云不遍天。 
微凉堪话旧， 
移榻晚风前。
                        </pre>
            </li>
            
            <li>
                <h3>
                    柳絮
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 杨凝</p>
                <pre>河畔多杨柳， 
追游尽狭斜。 
春风一回送， 
乱入莫愁家。
                        </pre>
            </li>
            
            <li>
                <h3>
                    残花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>五马踟蹰在路岐， 
南来只为看花枝。 
莺衔蝶弄红芳尽， 
此日深闺那得知。
                        </pre>
            </li>
            
            <li>
                <h3>
                    留别
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 杨凝</p>
                <pre>玉节随东阁， 
金闺别旧僚。 
若为花满寺， 
跃马上河桥。
                        </pre>
            </li>
            
            <li>
                <h3>
                    秋夜听捣衣
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>砧杵闻秋夜， 
裁缝寄远方。 
声微渐湿露， 
响细未经霜。 
兰牖唯遮树， 
风帘不碍凉。 
云中望何处， 
听此断人肠。
                        </pre>
            </li>
            
            <li>
                <h3>
                    花枕
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 杨凝</p>
                <pre>席上沈香枕， 
楼中荡子妻。 
那堪一夜里， 
长湿两行啼。
                        </pre>
            </li>
            
            <li>
                <h3>
                    行思
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>千里岂云去， 
欲归如路穷。 
人间无暇日， 
马上又秋风。 
破月衔高岳， 
流星拂晓空。 
此时皆在梦， 
行色独匆匆。
                        </pre>
            </li>
            
            <li>
                <h3>
                    赠同游
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>此□风雨后， 
已觉减年华。 
若待皆无事， 
应难更有花。 
管弦临夜急， 
榆柳向江斜。 
且莫看归路， 
同须醉酒家。
                        </pre>
            </li>
            
            <li>
                <h3>
                    送人出塞
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>北风吹雨雪， 
举目已凄凄。 
战鬼秋频哭， 
征鸿夜不栖。 
沙平关路直， 
碛广郡楼低。 
此去非东鲁， 
人多事鼓鼙。
                        </pre>
            </li>
            
            <li>
                <h3>
                    送别
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>樽酒邮亭暮， 
云帆驿使归。 
野鸥寒不起， 
川雨冻难飞。 
吴会家移遍， 
轩辕梦去稀。 
姓杨皆足泪， 
非是强沾衣。
                        </pre>
            </li>
            
            <li>
                <h3>
                    送客东归
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>君向古营州， 
边风战地愁。 
草青缦别路， 
柳亚拂孤楼。 
人意伤难醉， 
莺啼咽不流。 
芳菲只合乐， 
离思返如秋。
                        </pre>
            </li>
            
            <li>
                <h3>
                    送客入蜀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>剑阁迢迢梦想间， 
行人归路绕梁山。 
明朝骑马摇鞭去， 
秋雨槐花子午关。
                        </pre>
            </li>
            
            <li>
                <h3>
                    送客归常州
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凝</p>
                <pre>行到河边从此辞， 
寒天日远暮帆迟。 
可怜芳草成衰草， 
公子归时过绿时。
                        </pre>
            </li>
            
            <li>
                <h3>
                    送客归淮南
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>画舫照河堤， 
暄风百草齐。 
行丝直网蝶， 
去燕旋遗泥。 
郡向高天近， 
人从别路迷。 
非关御沟上， 
今日各东西。
                        </pre>
            </li>
            
            <li>
                <h3>
                    送客归湖南
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凝</p>
                <pre>湖南树色尽， 
了了辨潭州。 
雨散今为别， 
云飞何处游。 
情来偏似醉， 
泪迸不成流。 
那向萧条路， 
缘湘篁竹愁。
                        </pre>
            </li>
            
            <li>
                <h3>
                    送客往夏州
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨凝</p>
                <pre>怜君此去过居延， 
古塞黄云共渺然。 
沙阔独行寻马迹， 
路迷遥指戍楼烟。 
夜投孤店愁吹笛， 
朝望行尘避控弦。 
闻有故交今从骑， 
何须著论更言钱。
                        </pre>
            </li>
            
            <li>
                <h3>
                    送客往洞庭
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 杨凝</p>
                <pre>九江归路远， 
万里客舟还。 
若过巴江水， 
湘东满碧烟。
                        </pre>
            </li>
            
            <li>
                <h3>
                    送客往鄜州
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨凝</p>
                <pre>新参将相事营平， 
锦带騂弓结束轻。 
晓上关城吟画角， 
暗驰羌马发支兵。 
回中地近风常急， 
鄜畤年多草自生。 
近喜扶阳系戎相， 
从来卫霍笑长缨。
                        </pre>
            </li>
            
    </ul>
</body>

</html>