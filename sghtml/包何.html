<!DOCTYPE html>
<html lang="zh-CN">

<head>
    <meta charset="UTF-8">
    <title>
        包何
    </title>
</head>

<body>
    <h1>
        包何
    </h1>
    <p><strong>朝代:</strong>
        唐代
    </p>
    <p><strong>生平:</strong>
        包何，字幼嗣，润州延陵人。隔之子。与弟佶齐名，世称二包。登天宝进士第。大历中，为起居舍人。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    同李郎中净律院梡子树
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>本梡稀难识， 
沙门种则生。 
叶殊经写字， 
子为佛称名。 
滤水浇新长， 
燃灯暖更荣。 
亭亭无别意， 
只是劝修行。
                        </pre>
            </li>
            
            <li>
                <h3>
                    同舍弟佶、班、韦二员外秋苔对之成咏
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>每看苔藓色， 
如向簿书闲。 
幽思缠芳树， 
高情寄远山。 
雨痕连地绿， 
日色出林斑。 
却笑兴公赋， 
临危滑石间。
                        </pre>
            </li>
            
            <li>
                <h3>
                    同诸公寻李方直不遇
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 包何</p>
                <pre>闻说到扬州， 
吹箫忆旧游。 
人来多不见， 
莫是上迷楼。
                        </pre>
            </li>
            
            <li>
                <h3>
                    同阎伯均宿道士观有述
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 包何</p>
                <pre>南国佳人去不回， 
洛阳才子更须媒。 
绮琴白雪无心弄， 
罗幌清风到晓开。 
冉冉修篁依户牖， 
迢迢列宿映楼台。 
纵令奔月成仙去， 
且作行云入梦来。
                        </pre>
            </li>
            
            <li>
                <h3>
                    和孟虔州闲斋即事
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>古郡邻江岭， 
公庭半薜萝。 
府僚闲不入， 
山鸟静偏过。 
睥睨临花柳， 
栏干枕芰荷。 
麦秋今欲至， 
君听两岐歌。
                        </pre>
            </li>
            
            <li>
                <h3>
                    和程员外春日东郊即事
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 包何</p>
                <pre>郎官休浣怜迟日， 
野老欢娱为有年。 
几处折花惊蝶梦， 
数家留叶待蚕眠。 
藤垂宛地萦珠履， 
泉迸侵阶浸绿钱。 
直到闭关朝谒去， 
莺声不散柳含烟。
                        </pre>
            </li>
            
            <li>
                <h3>
                    和苗员外寓直中书
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>朝列称多士， 
君家有二难。 
贞为台里柏， 
芳作省中兰。 
夜宿分曹阔， 
晨趋接武欢。 
每怜双阙下， 
雁序入鸳鸾。
                        </pre>
            </li>
            
            <li>
                <h3>
                    婺州留别邓使君
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>西掖驰名久， 
东阳出守时。 
江山婺女分， 
风月隐侯诗。 
别恨双溪急， 
留欢五马迟。 
回舟映沙屿， 
未远剩相思。
                        </pre>
            </li>
            
            <li>
                <h3>
                    寄杨侍御
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 包何</p>
                <pre>一官何幸得同时， 
十载无媒独见遗。 
今日不论腰下组， 
请君看取鬓边丝。
                        </pre>
            </li>
            
            <li>
                <h3>
                    江上田家
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>近海川原薄， 
人家本自稀。 
黍苗期腊酒， 
霜叶是寒衣。 
市井谁相识， 
渔樵夜始归。 
不须骑马问， 
恐畏狎鸥飞。
                        </pre>
            </li>
            
            <li>
                <h3>
                    相里使君第七男生日
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 包何</p>
                <pre>娶妻生子复生男， 
独有君家众所谈。 
荀氏八龙唯欠一， 
桓山四凤已过三。 
他时干蛊声名著， 
今日悬弧宴乐酣。 
谁道众贤能继体， 
须知个个出于蓝。
                        </pre>
            </li>
            
            <li>
                <h3>
                    裴端公使院，赋得隔帘见春雨
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>细雨未成霖， 
垂帘但觉阴。 
唯看上砌湿， 
不遣入檐深。 
度隙沾霜简， 
因风润绮琴。 
须移户外屦， 
檐溜夜相侵。
                        </pre>
            </li>
            
            <li>
                <h3>
                    赋得秤，送孟孺卿
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>愿以金秤锤， 
因君赠别离。 
钩悬新月吐， 
衡举众星随。 
掌握须平执， 
锱铢必尽知。 
由来投分审， 
莫放弄权移。
                        </pre>
            </li>
            
            <li>
                <h3>
                    送乌程王明府贬巴江
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 包何</p>
                <pre>一片孤帆无四邻， 
北风吹过五湖滨。 
相看尽是江南客， 
独有君为岭外人。
                        </pre>
            </li>
            
            <li>
                <h3>
                    送泉州李使君之任李使君赴泉州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>傍海皆荒服， 
分符重汉臣。 
云山百越路， 
市井十洲人。 
执玉来朝远， 
还珠入贡频。 
连年不见雪， 
到处即行春。
                        </pre>
            </li>
            
            <li>
                <h3>
                    送王汶宰江阴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>郡北乘流去， 
花间竟日行。 
海鱼朝满市， 
江鸟夜喧城。 
止酒非关病， 
援琴不在声。 
应缘五斗米， 
数日滞渊明。
                        </pre>
            </li>
            
            <li>
                <h3>
                    送韦侍御奉使江岭诸道催青苗钱
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 包何</p>
                <pre>近远从王事， 
南行处处经。 
手持霜简白， 
心在夏苗青。 
回雁书应报， 
愁猿夜屡听。 
因君使绝域， 
方物尽来庭。
                        </pre>
            </li>
            
            <li>
                <h3>
                    长安晓望，寄崔补阙
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 包何</p>
                <pre>迢递山河拥帝京， 
参差宫殿接云平。 
风吹晓漏经长乐， 
柳带晴烟出禁城。 
天净笙歌临路发， 
日高车马隔尘行。 
自怜久滞诸生列， 
未得金闺籍姓名。 
第二百零九卷
                        </pre>
            </li>
            
            <li>
                <h3>
                    阙下芙蓉
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 包何</p>
                <pre>一人理国致升平， 
万物呈祥助圣明。 
天上河从阙下过， 
江南花向殿前生。 
广云垂荫开难落， 
湛露为珠满不倾。 
更对乐悬张宴处， 
歌工欲奏采莲声。
                        </pre>
            </li>
            
    </ul>
</body>

</html>