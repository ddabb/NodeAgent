<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨冠卿
    </title>
</head>

<body>
    <h1>
        杨冠卿
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    东坡引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>绿波芳草路。 
别离记南浦。 
香云翦赠青丝缕。 
钗分金半股。 
钗分金半股。 
阳关一曲声凄楚。 
惹起离筵愁绪。 
梦魂拟逐征鸿去。 
行云无定据。 
行云无定据。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>苍生喘未苏， 
贾笔论孤愤。 
文采风流今尚存， 
毫发无遗恨。 
凄恻近长沙， 
地僻秋将尽。 
长使英雄泪满襟， 
天意高难问。
                        </pre>
            </li>
            
            <li>
                <h3>
                    垂丝钓
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>翠帘昼卷。 
庭花日影初转。 
酒力未醒， 
眉黛还敛。 
停歌扇。 
背画阑倚遍。 
情无限。 
怅韶华又晚。 
锦鞯去後， 
愁宽珠袖金钏。 
碧云信远。 
难托西楼雁。 
空写银筝怨。 
肠欲断。 
更落红万点。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>晚起倦梳妆， 
斜压翠鬟云鬓。 
手拈花枝辄笑， 
问青鸾音信。 
绣帘慵卷玉钩垂， 
风篁奏馀韵。 
灯火黄昏院落， 
报雕鞍人近。
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>满院落花春寂。 
风絮一帘斜日。 
翠钿晓寒轻， 
独倚千秋无力。 
无力。 
无力。 
蹙破远山愁碧。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>一笑回眸百媚生。 
娇羞佯不语， 
艳波横。 
缓移莲步绕阶行。 
凝情久， 
幽怨托银筝。 
些事那回曾。 
水晶双枕冷， 
簟纹平。 
窥人燕子苦无情。 
惊梦断， 
何处觅云行。
                        </pre>
            </li>
            
            <li>
                <h3>
                    忆秦娥
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>东风恶。 
雪花乱舞穿帘幕。 
穿帘幕。 
寒侵绿绮， 
音断弦索。 
宫梅已破香红萼。 
梅妆想称伊梳掠。 
伊梳掠。 
十分全似， 
旧时京洛。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>归梦迢迢。 
分明曾见， 
舞遍云韶。 
解道相思， 
愁宽金钏， 
瘦损宫腰。 
觉来情绪无聊。 
正戍角、声翻丽谯。 
楚塞山长， 
巫阳人远， 
斗帐香消。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>春涨一篙绿， 
江阔暮涛寒。 
龙骧万斛飞举， 
鲸饮酒杯宽。 
醉倚舵楼清啸， 
目送孤鸿杳霭， 
景意与俱闲。 
恍若驭风去， 
蓬岛旧家山。 
记吾庐， 
环翠竹， 
拱苍官。 
碧云信杳， 
谁为日日报平安。 
桂棹桃溪归後， 
流水落红香寂， 
春事想阑珊。 
赖有锦囊句， 
写向此中看。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>渡江天马龙飞， 
翠华小住兴王地。 
石城锺阜， 
雄依天堑， 
鼎安神器。 
鳷鹊楼高， 
建章宫阔， 
玉绳低坠。 
望郁葱佳气， 
非烟非雾， 
方呈瑞、璇霄际。 
貔虎云屯羽卫。 
壮金汤、更隆国势。 
天骄胆落， 
狼烽昼熄， 
玉门晏闭。 
祗谒陵园， 
长安□远， 
中兴可冀。 
笑六朝旧事， 
空随流水， 
千古恨、无人记。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 杨冠卿</p>
                <pre>银叶香销暑簟清。 
枕鸳醉倚玉钗横。 
起来红日半窗明。 
多病情怀无可奈， 
惜花天气恼馀酲。 
瑶琴谁弄晓莺声。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>翠团嘉树。 
杜宇呼春去。 
帘卷金泥凝望处。 
几点红薇香雨。 
等闲过了花时。 
殷勤来问酴醿。 
恰有一枝春在， 
画楼红日林西。
                        </pre>
            </li>
            
            <li>
                <h3>
                    生查子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 杨冠卿</p>
                <pre>潇湘日暮时， 
倚棹蒹葭浦。 
不见独醒人， 
愁对湘妃语。 
璧月送归云， 
一叶莲舟举。 
宝瑟奏清商， 
波底鱼龙舞。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>飞云障碧江天暮。 
杏花帘幕黄昏雨。 
翠袖怯春寒。 
有人愁倚阑。 
天涯芳草路。 
目送征鸿去。 
人远玉关长。 
尺书难寄将。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>月冷花寒宫漏促。 
人在虚檐， 
玉体温无粟。 
弦断鸾胶还再续。 
娇云时霎情难足。 
解道双鸳愁独宿。 
宿翠偎红， 
蛱蝶元相逐。 
蓬海路遥天六六。 
终须伴我骑黄鹄。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>昨梦钧天帝所， 
曾陪奏赋明光。 
玉除金蕊映秋霜。 
尽道宫花别样。 
娇额涂黄牢就， 
金莲衬步齐芳。 
舞鸾仪凤巧难藏。 
羞杀繁红陌上。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>伤漂泊。 
负了花前期约。 
寒食清明都过却。 
愁怀无处著。 
晴日柳阴池阁。 
风絮斜穿帘幕。 
帘外秋千闲彩索。 
断肠人寂寞。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>薄暮垂虹去。 
正江天、残霞冠日， 
乱鸿遵渚。 
万顷云涛风浩荡， 
笑整羽轮飞渡。 
问弱水、神仙何处。 
翳凤骑麟思往事， 
记朝元、金殿闻钟鼓。 
环佩响， 
翠鸾舞。 
梦中失却江南路。 
待西风、长城饮马， 
朔庭张弩。 
目尽青天何时到， 
赢得儿童好语。 
怅未复、长陵抔土。 
西子五湖归去後， 
泛仙舟、尚许寻盟否。 
风袂逐， 
片帆举。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨冠卿</p>
                <pre>渔舟簇簇。 
西塞山前宿。 
流水落红香远， 
春江涨、葡萄绿。 
蕲竹。 
奏新曲。 
惊回幽梦独。 
却把渔竿远去， 
骑鲸背、钓璜玉。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 杨冠卿</p>
                <pre>岁月如驰乌兔飞。 
情怀著酒强支持。 
经年不见宫妆面， 
秾碧谁斟翡翠卮。 
江路晚， 
夕阳低。 
奚奴空负锦囊归。 
欲凭驿使传芳信， 
未放东风第一枝。
                        </pre>
            </li>
            
    </ul>
</body>

</html>