<!DOCTYPE html>
<html lang="zh-CN">

<head>
    <meta charset="UTF-8">
    <title>
        张孝忠
    </title>
</head>

<body>
    <h1>
        张孝忠
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    杏花天
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张孝忠</p>
                <pre>看花随柳湖边去。 
似邂逅、水晶宫住。 
刘郎笔落惊风雨。 
酒社诗盟心许。 
玉关外、不辞马武。 
便好展、云霄稳步。 
郴江自绕郴山路。 
欲问功名何处。
                        </pre>
            </li>
            
            <li>
                <h3>
                    玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张孝忠</p>
                <pre>绿波春早青烟暮。 
翠幕船如天上去。 
深杯浊酒醉贤人， 
隔岸幽花怜静女。 
浮云散乱流萍聚。 
恨满韩张离合处。 
欲招骑龙帝乡人， 
来咏叉鱼春岸句。
                        </pre>
            </li>
            
            <li>
                <h3>
                    破阵子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张孝忠</p>
                <pre>占气中涵清淑， 
徵诗古富篇章。 
杖屦闲随鱼□乐， 
怀抱清如湖水凉。 
何殊吴越乡。 
风柳春容袅袅， 
水花月影汪汪。 
且把清尊浇磊磈， 
莫为浮名愁肺肠。 
星星白发长。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张孝忠</p>
                <pre>娇红隐映花稍雾。 
金莲容与歌声度。 
得句写香笺。 
江山此意传。 
醉当春好处。 
不道因风絮。 
去并锦闱眠。 
青绫被底仙。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张孝忠</p>
                <pre>堂上簪缨交错， 
花间帘幕高张。 
与君一咏一飞觞。 
莫笑诗狂饮畅。 
满路光风转蕙， 
吟边宫柳斜行。 
新词妙绝动宫墙。 
紫诰黄麻天上。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张孝忠</p>
                <pre>楚山浮碧。 
江汉无终极。 
鄂渚几行云树， 
天何意、限南北。 
使君觞醉客。 
健倒曾何惜。 
三国英雄谁在， 
斜阳外、尽陈迹。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张孝忠</p>
                <pre>豆蔻梢头春意浓。 
薄罗衫子柳腰风。 
人间乍识瑶池似， 
天上浑疑月殿空。 
眉黛小， 
髻云松。 
背人欲整又还慵。 
多应没个藏娇处， 
满镜桃花带雨红。
                        </pre>
            </li>
            
    </ul>
</body>

</html>