<!DOCTYPE html>
<html lang="zh-CN">

<head>
    <meta charset="UTF-8">
    <title>
        栖白
    </title>
</head>

<body>
    <h1>
        栖白
    </h1>
    <p><strong>朝代:</strong>
        唐代
    </p>
    <p><strong>生平:</strong>
        栖白，越中僧。前与姚合交，后与李洞、曹松相赠答。宣宗朝，尝居荐福寺，内供奉，赐紫。诗一卷，今存十六首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    八月十五夜玩月
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>寻常三五夜， 
不是不婵娟。 
及至中秋满， 
还胜别夜圆。 
清光凝有露， 
皓魄爽无烟。 
自古人皆望， 
年来又一年。
                        </pre>
            </li>
            
            <li>
                <h3>
                    哭刘得仁
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 栖白</p>
                <pre>为爱诗名吟至死， 
风魂雪魄去难招。 
直须桂子落坟上， 
生得一枝冤始消。
                        </pre>
            </li>
            
            <li>
                <h3>
                    寄南山景禅师
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 栖白</p>
                <pre>一度林前见远公， 
静闻真语世情空。 
至今寂寞禅心在， 
任起桃花柳絮风。
                        </pre>
            </li>
            
            <li>
                <h3>
                    寻山僧真胜上人不遇
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>松下禅栖所， 
苔滋径莫分。 
青山春暮见， 
流水夜深闻。 
不坐看心石， 
应随出定云。 
猿猱非可问， 
岩谷自空曛。
                        </pre>
            </li>
            
            <li>
                <h3>
                    寿昌节赋得红云表夏日
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 栖白</p>
                <pre>景候融融阴气潜， 
如峰云共火相兼。 
霞光捧日登天上， 
丹彩乘风入殿檐。 
行逐赤龙千岁出， 
明当朱夏万方瞻。 
微臣多幸逢佳节， 
得赋殊祥近御帘。
                        </pre>
            </li>
            
            <li>
                <h3>
                    经废宫
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 栖白</p>
                <pre>终日河声咽暮空， 
烟愁此地昼濛濛。 
锦帆东去沙侵苑， 
玉辇西来树满宫。 
鲁客望津天欲雪， 
朔鸿离岸苇生风。 
那堪独立思前事， 
回首残阳雉堞红。
                        </pre>
            </li>
            
            <li>
                <h3>
                    赠李溟秀才
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>南居古庙深， 
高树宿山禽。 
明月上清汉， 
骚人动楚吟。 
数篇正始韵， 
一片补亡心。 
孤悄欺何谢， 
云波不可寻。
                        </pre>
            </li>
            
            <li>
                <h3>
                    赠识古法师
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 栖白</p>
                <pre>重城深寺讲初休， 
却忆家山访旧游。 
对月与君相送夜， 
闻蛩教我独惊秋。 
云心杳杳难为别， 
鹤性萧萧不可留。 
遥想孤舟清渭上， 
飘然帆影起离愁。
                        </pre>
            </li>
            
            <li>
                <h3>
                    边思
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>西北黄云暮， 
声声画角愁。 
阴山一夜雨， 
白草四郊秋。 
乱雁鸣寒渡， 
飞沙入废楼。 
何时番色尽， 
此地见芳洲。
                        </pre>
            </li>
            
            <li>
                <h3>
                    送僧归旧山
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>谈空与破邪， 
献寿复荣家。 
白日得何偈， 
青天落几花。 
传灯皆有分， 
化俗独无涯。 
却入中峰寺， 
还知有聚沙。
                        </pre>
            </li>
            
            <li>
                <h3>
                    送圆仁三藏归本国
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>家山临晚日， 
海路信归桡。 
树灭浑无岸， 
风生只有潮。 
岁穷程未尽， 
天末国仍遥。 
已入闽王梦， 
香花境外邀。
                        </pre>
            </li>
            
            <li>
                <h3>
                    送王炼师归嵩岳
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>飘然绿毛节， 
杳去洛城端。 
隔水见秋岳， 
兼霜扫石坛。 
一溪松色古， 
半夜鹤声寒。 
迥与人寰别， 
劳生不可观。
                        </pre>
            </li>
            
            <li>
                <h3>
                    送石秀才
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>正是叹羁游， 
知音拜楚侯。 
何须辞远道， 
自可乐扁舟。 
倚棹江洲雨， 
闻猿岛岫秋。 
谢家山水兴， 
终日待诗流。
                        </pre>
            </li>
            
            <li>
                <h3>
                    送禅师宗极归玉峰
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>背郭去归宿， 
头陀意颇浓。 
鹤争栖远树， 
猿斗上孤峰。 
夜戍经霜月， 
秋城过雨钟。 
由来无定止， 
何处访高踪。
                        </pre>
            </li>
            
            <li>
                <h3>
                    送造微上人游五台及礼本师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 栖白</p>
                <pre>寒空金锡响， 
欲过渭阳津。 
极目多来雁， 
孤城少故人。 
与师虽别久， 
于法本相亲。 
又对清凉月， 
中宵语宿因。
                        </pre>
            </li>
            
    </ul>
</body>

</html>