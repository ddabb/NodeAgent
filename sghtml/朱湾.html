<!DOCTYPE html>
<html lang="zh-CN">

<head>
    <meta charset="UTF-8">
    <title>
        朱湾
    </title>
</head>

<body>
    <h1>
        朱湾
    </h1>
    <p><strong>朝代:</strong>
        唐代
    </p>
    <p><strong>生平:</strong>
        朱湾，字巨川，西蜀人，自号沧洲子。贞元、元和间为李勉永平从事。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    七贤庙
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 朱湾</p>
                <pre>常慕晋高士， 
放心日沈冥。 
湛然对一壶， 
土木为我形。 
下马访陈迹， 
披榛诣荒庭。 
相看两不言， 
犹谓醉未醒。 
长啸或可拟， 
幽琴难再听。 
同心不共世， 
空见藓门青。
                        </pre>
            </li>
            
            <li>
                <h3>
                    九日登青山
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>昔人惆怅处， 
系马又登临。 
旧地烟霞在， 
多时草木深。 
水将空合色， 
云与我无心。 
想见龙山会， 
良辰亦似今。
                        </pre>
            </li>
            
            <li>
                <h3>
                    假摄池州留别东溪隐居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>一官仍是假， 
岂愿数离群。 
愁鬓看如雪， 
浮名认是云。 
暂辞南国隐， 
莫勒北山文。 
今后松溪月， 
还应梦见君。
                        </pre>
            </li>
            
            <li>
                <h3>
                    同清江师月夜听坚正二上人为怀……
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 朱湾</p>
                <pre>若耶溪畔云门僧， 
夜闲燕坐听真乘。 
莲花秘偈药草喻， 
二师身住口不住。 
凿井求泉会到源， 
闭门避火终迷路。 
前心后心皆此心， 
梵音妙音柔软音。 
清泠霜磬有时动， 
寂历空堂宜夜深。 
向来不寐何所事， 
一念才生百虑息。 
风翻乱叶林有声， 
雪映闲庭月无色。 
玄关密迹难可思， 
醒人悟兮醉人疑。 
衣中系宝觉者谁， 
临川内史字得之。
                        </pre>
            </li>
            
            <li>
                <h3>
                    同达奚宰游窦子明仙坛
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱湾</p>
                <pre>松桧阴深一径微， 
中峰石室到人稀。 
仙官不住青山在， 
故老相传白日飞。 
华表问栽何岁木， 
片云留著去时衣。 
今朝茂宰寻真处， 
暂驻双凫且莫归。
                        </pre>
            </li>
            
            <li>
                <h3>
                    咏双陆骰子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>采采应缘白， 
钻心不为名。 
掌中犹可重， 
手下莫言轻。 
有对唯求敌， 
无私直任争。 
君看一掷后， 
当取擅场声。
                        </pre>
            </li>
            
            <li>
                <h3>
                    咏壁上酒瓢呈萧明府
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>不是难提挈， 
行藏固有期。 
安身未得所， 
开口欲从谁。 
应物心无倦， 
当垆柄会持。 
莫将成废器， 
还有对樽时。
                        </pre>
            </li>
            
            <li>
                <h3>
                    咏柏板
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>赴节心长在， 
从绳道可观。 
须知片木用， 
莫向散材看。 
空为歌偏苦， 
仍愁和即难。 
既能亲掌握， 
愿得接同欢。
                        </pre>
            </li>
            
            <li>
                <h3>
                    咏玉
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>歌玉屡招疑， 
终朝省复思。 
既哀黄鸟兴， 
还复白圭诗。 
请益先求友， 
将行必择师。 
谁知不鸣者， 
独下董生帷。
                        </pre>
            </li>
            
            <li>
                <h3>
                    奉使设宴戏掷笼筹
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>今日陪樽俎， 
良筹复在兹。 
献酬君有礼， 
赏罚我无私。 
莫怪斜相向， 
还将正自持。 
一朝权入手， 
看取令行时。
                        </pre>
            </li>
            
            <li>
                <h3>
                    寒城晚角
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 朱湾</p>
                <pre>高台高高画角雄， 
五更初发寒城中。 
寒城北临大河水， 
淇门贼烽隔岸是。 
长风送过黎阳川， 
我军气雄贼心死。 
羁人此夜寐不成， 
万里边情枕上生。 
乍似陇头戍， 
寒泉幽咽流不住； 
又如巴江头， 
啼猿带雨断续愁。 
忽忆嫖姚北征伐， 
空山宿兵寒对月。 
一声老将起， 
三奏行人发； 
冀马为之嘶， 
朔云为之结。 
二十年来天下兵， 
到处不曾无此声。 
洛阳陌， 
长安路。 
角声朝朝兼暮暮， 
平居闻之尚难度。 
何况天山征戍儿， 
云中下营雪里吹。
                        </pre>
            </li>
            
            <li>
                <h3>
                    寻隐者韦九山人于东溪草堂
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱湾</p>
                <pre>寻得仙源访隐沦， 
渐来深处渐无尘。 
初行竹里唯通马， 
直到花间始见人。 
四面云山谁作主， 
数家烟火自为邻。 
路傍樵客何须问， 
朝市如今不是秦。
                        </pre>
            </li>
            
            <li>
                <h3>
                    平陵寓居再逢寒食
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱湾</p>
                <pre>几回江上泣途穷， 
每遇良辰叹转蓬。 
火燧知从新节变， 
灰心还与故人同。 
莫听黄鸟愁啼处， 
自有花开久客中。 
贫病固应无挠事， 
但将怀抱醉春风。
                        </pre>
            </li>
            
            <li>
                <h3>
                    筝柱子
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 朱湾</p>
                <pre>散木今何幸， 
良工不弃捐力微惭一柱， 
材薄仰群弦。 
力微惭一柱， 
材薄仰群弦。 
且喜声相应， 
宁辞迹屡迁。 
知音如见赏， 
雅调为君传。
                        </pre>
            </li>
            
            <li>
                <h3>
                    过宣上人湖上兰若
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱湾</p>
                <pre>十年湖上结幽期， 
偏向东林遇远师。 
未道姓名童子识， 
不酬言语上人知。 
闲花落日滋苔径， 
细雨和烟著柳枝。 
问我别来何所得， 
解将无事当无为。
                        </pre>
            </li>
            
            <li>
                <h3>
                    送陈偃赋得白鸟翔翠微
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>不知鸥与鹤， 
天畔弄晴晖。 
背日分明见， 
临川相映微。 
净中云一点， 
回处雪孤飞。 
正好南枝住， 
翩翩何所归。
                        </pre>
            </li>
            
            <li>
                <h3>
                    逼寒节寄崔七
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱湾</p>
                <pre>闲庭只是长莓苔， 
三径曾无车马来。 
旅馆尚愁寒食火， 
羁心懒向不然灰。 
门前下客虽弹铗， 
溪畔穷鱼且曝腮。 
他日趋庭应问礼， 
须言陋巷有颜回。
                        </pre>
            </li>
            
            <li>
                <h3>
                    重阳日陪韦卿宴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 朱湾</p>
                <pre>何必龙山好， 
南亭赏不暌。 
清规陈侯事， 
雅兴谢公题。 
入座青峰近， 
当轩远树齐。 
仙家自有月， 
莫叹夕阳西。
                        </pre>
            </li>
            
            <li>
                <h3>
                    长安喜雪
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 朱湾</p>
                <pre>千门万户雪花浮， 
点点无声落瓦沟。 
全似玉尘消更积， 
半成冰片结还流。 
光含晓色清天苑， 
轻逐微风绕御楼。 
平地已沾盈尺润， 
年丰须荷富人侯。
                        </pre>
            </li>
            
            <li>
                <h3>
                    题段上人院壁画古松
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 朱湾</p>
                <pre>石上盘古根， 
谓言天生有。 
安知草木性， 
变在画师手。 
阴深方丈间， 
直趣幽且闲。 
木纹离披势搓摔， 
中裂空心火烧出。 
扫成三寸五寸枝， 
便是千年万年物。 
莓苔浓淡色不同， 
一面死皮生蠹虫。 
风霜未必来到此， 
气色杳在寒山中。 
孤标可玩不可取， 
能使支公道场古。
                        </pre>
            </li>
            
    </ul>
</body>

</html>