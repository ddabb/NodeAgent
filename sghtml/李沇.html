<!DOCTYPE html>
<html lang="zh-CN">

<head>
    <meta charset="UTF-8">
    <title>
        李沇
    </title>
</head>

<body>
    <h1>
        李沇
    </h1>
    <p><strong>朝代:</strong>
        唐代
    </p>
    <p><strong>生平:</strong>
        李沇，字东济，江夏人，宰相谿之子也，与谿同为王行瑜所杀。行瑜败，赠礼部员外郎。诗六首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    巫山高
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李沇</p>
                <pre>抉天心， 
开地脉， 
浮动凌霄拂蓝碧。 
襄王端眸望不极， 
似睹瑶姬长叹息。 
巫妆不治独西望， 
暗泣红蕉抱云帐。 
君王妒妾梦荆宫， 
虚把金泥印仙掌。 
江涛迅激如相助， 
十二狞龙怒行雨。 
昆仑谩有通天路， 
九峰正在天低处。
                        </pre>
            </li>
            
            <li>
                <h3>
                    方响歌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李沇</p>
                <pre>敲金扣石声相凌， 
遥空冷静天正澄。 
宝瓶下井辘轳急， 
小娃弄索伤清冰。 
穿丝透管音未歇， 
回风绕指惊泉咽。 
季伦怒击珊瑚摧， 
灵芸整鬓步摇折。 
十六叶中侵素光， 
寒玲震月杂珮珰。 
云和不觉罢余怨， 
莲峰一夜啼琴姜。 
急节写商商恨促， 
秦愁越调逡巡足。 
梦入仙楼戛残曲， 
飞霜棱棱上秋玉。
                        </pre>
            </li>
            
            <li>
                <h3>
                    梦仙谣
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李沇</p>
                <pre>海宫蹙浪收残月， 
挈壶掌事传更歇。 
银蟾半坠恨流咽， 
六鳌披月撼蓬阙。 
九炁真翁骑白犀， 
临池静听雌蛟啼。 
桂花裛露曙香冷， 
八窗玉朗惊晨鸡。 
裁纱剪罗贴丹凤， 
腻霞远闭瑶山梦。 
露干欲醉芙蕖塘， 
回首驱云朝正阳。
                        </pre>
            </li>
            
            <li>
                <h3>
                    秋霖歌
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李沇</p>
                <pre>西方龙儿口犹乳， 
初解驱云学行雨。 
纵恣群阴驾老虬， 
勺水蹄涔尽奔注。 
叶破苔黄未休滴， 
腻光透长狂莎色。 
恨无长剑一千仞， 
划断顽云看晴碧。
                        </pre>
            </li>
            
            <li>
                <h3>
                    醮词
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李沇</p>
                <pre>犬咬天关闭， 
彩童呼仙吏。 
一封红篆书， 
为奏尘寰事。 
八极鳌柱倾， 
四溟龙鬣沸。 
长庚冷有芒， 
文曲淡无气。 
乌轮不再中， 
黄沙瘗腥鬼。 
请帝命真官， 
临云启金匮。 
方与清华宫， 
重正紫极位。 
旷古雨露恩， 
安得惜沾施。 
生人血欲尽， 
搀抢无饱意。
                        </pre>
            </li>
            
    </ul>
</body>

</html>