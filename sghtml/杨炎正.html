<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨炎正
    </title>
</head>

<body>
    <h1>
        杨炎正
    </h1>
    <p><strong>朝代:</strong>
        宋代
    </p>
    <p><strong>生平:</strong>
        杨炎正（1145-？） 字济翁，吉州庐陵（今江西吉安）人。杨万里族弟。宁宗庆元二年（1196）进士，为宁远主簿。嘉定年间任大理司直，后又曾知藤州、琼州。其多数词作风致清爽；有感伤时事之作，沉郁苍凉，风格与辛弃疾较为接近。有词集《西樵语业》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>月明如昼。 
占断小楼供把酒。 
入眼人人。 
如月精神更有情。 
大家休睡。 
留到天明和月醉。 
生怕醒来。 
月到波心忆酒媒。
                        </pre>
            </li>
            
            <li>
                <h3>
                    千秋岁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>五云缥缈。 
朝退金门晓。 
归未稳， 
传宣到。 
龙楼陪夕宴， 
凤沼吟春草。 
人间世， 
谁知自有蓬莱岛。 
一杯宜劝了。 
换得天颜笑。 
人不老， 
春长好。 
从今千百岁， 
总是中书考。 
瑶池会， 
金盘剩荐安期枣。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>汉天云静， 
望一星飞过， 
湘南湘北。 
当是郴山猿鹤梦， 
唤起日边消息。 
羽扇纶巾， 
浩然乘兴， 
此意无人识。 
扁舟千里， 
但闻清夜横笛。 
记得天上人间， 
去年今日， 
曾作称觞客。 
明月风烟依旧似， 
只觉蓬莱悬隔。 
更恐明朝， 
诏黄飞下， 
趣驾冲霄翼。 
衮衣剑履， 
望公长在南极。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>生紫衫儿。 
影金领子， 
著得偏宜。 
步稳金莲， 
香熏纨扇， 
舞转花枝。 
捧杯更著膎。 
唱一个、新行耍词。 
玉骨冰肌， 
好天良夜， 
怎不怜伊。
                        </pre>
            </li>
            
            <li>
                <h3>
                    桃源忆故人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>尊前未语眉先皱。 
只把横波斜溜。 
此意问春知否。 
蝶困蜂儿瘦。 
膎呷丁些来酒。 
越会把人﹀︽。 
有个约伊时候。 
梦里来相就。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>把酒对斜阳， 
无语问西风。 
胭脂何事， 
都做颜色染芙蓉。 
放眼暮江千顷， 
中有离情万斛， 
无处落征鸿。 
天在阑干角， 
人倚醉醒中。 
千万里， 
江南北， 
浙西东。 
吾生如寄， 
尚想三径菊花丛。 
谁是中州豪杰， 
借我五湖舟楫， 
去作钓渔翁。 
故园且回首， 
此意莫匆匆。
                        </pre>
            </li>
            
            <li>
                <h3>
                    洞仙歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>芙蓉开了， 
春未江梅透。 
小小东风弄晴昼。 
把万家和气， 
吹入笙歌， 
炉熏里， 
都与慈闱做寿。 
黄堂今日贵， 
自著莱衣， 
捧劝金船十分酒。 
愿从今， 
江海上， 
日日韶华桃李迳， 
总为人间种就。 
但看取、天边老人星， 
有一点台星， 
共光南斗。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 杨炎正</p>
                <pre>三迳闲情傲落霞。 
五湖高兴不浮家。 
自斟北斗浸丹砂。 
闲把胸中千涧壑， 
撰成醉处一生涯。 
雪楼风月篆岗花。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>豹尾班中， 
谁一似、神仙冠玉。 
认得是、当年唱第， 
斗间星宿。 
万卷平生都看了， 
如今剗地无书读。 
向云霄、去路有行堤， 
沙新筑。 
黄封酒， 
生朝禄。 
金缕唱， 
生朝曲。 
且通宵一醉， 
剩裁红烛。 
待做太平真宰相， 
黑头坐对三槐绿。 
问恁时、犹有甚除书， 
长生箓。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>邂逅开尊， 
眼中有个人纤软。 
袖罗轻转。 
玉腕回春暖。 
韵处无多， 
只恼人肠断。 
词将半。 
近前相劝。 
扑扑清香满。
                        </pre>
            </li>
            
            <li>
                <h3>
                    玉人歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>风西起。 
又老尽篱花， 
寒轻香细。 
漫题红叶， 
句里意谁会。 
长天不恨江南远， 
苦恨无书寄。 
最相思， 
盘桔千枚， 
脍鲈十尾。 
鸿雁阻归计。 
算愁满离肠， 
十分岂止。 
倦倚阑干， 
顾影在天际。 
凌烟图画青山约， 
总是浮生事。 
判从今， 
买取朝醒夕醉。
                        </pre>
            </li>
            
            <li>
                <h3>
                    瑞鹤仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>风光开旧眼。 
正梅雪初消， 
柳丝新染。 
楼台竞装点。 
照金荷十里， 
珠帘齐卷。 
湘弦楚管。 
动香风、旌旗影转。 
望云间， 
一点台星飞下， 
洞天清晚。 
争看。 
袖红围坐， 
舞翠回春， 
笑歌生暖。 
欢声正远。 
嬉游意， 
未容懒。 
恐丝纶趣召， 
清都仙伯， 
归去朝天夜半。 
倩邦人、挽取遨头， 
醉扶玉腕。
                        </pre>
            </li>
            
            <li>
                <h3>
                    生查子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 杨炎正</p>
                <pre>金莲照夜红， 
玉腕扶春碧。 
曲妙遏云行， 
人好欺花色。 
欢生酒面浓， 
笑染炉香湿。 
饮尽十玻璃， 
月堕东方白。
                        </pre>
            </li>
            
            <li>
                <h3>
                    相见欢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>江湖万里征鸿。 
再相逢。 
多少风烟摸在、笑谈中。 
歌裙醉。 
罗巾泪。 
别愁浓。 
瘦减腰围不碍、带金重。
                        </pre>
            </li>
            
            <li>
                <h3>
                    秦楼月·忆秦娥
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 杨炎正</p>
                <pre>东风寂。 
垂杨舞困春无力。 
春无力。 
落红不管， 
杏花狼籍。 
断肠芳草萋萋碧。 
新来怪底相思极。 
相思极。 
冷烟池馆， 
又将寒食。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>离恨做成春夜雨。 
添得春江， 
划地东流去。 
弱柳系船都不住。 
为君愁绝听鸣橹。 
君到南徐芳草渡。 
想得寻春， 
依旧当年路。 
後夜独怜回首处。 
乱山遮隔无重数。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>露珠点点欲团霜。 
分冷与纱窗。 
锦书不到肠断， 
烟水隔茫茫。 
征燕尽， 
塞鸿翔。 
睇风樯。 
阑干曲处， 
又是一番， 
倚尽斜阳。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>十日狂风雨。 
扫园林、红香万点， 
送春归去。 
独有荼シ开未到， 
留得一分春住。 
早杨柳、趁晴飞絮。 
可奈暖埃欺昼永， 
试薄罗衫子轻如雾。 
惊旧恨， 
到眉宇。 
东风台榭知何处。 
问燕莺如今， 
尚有春光几许。 
可欢一年游赏倦， 
放得无情露醑。 
为唤取、扇歌裙舞。 
乞得风光远两眼， 
待为君、满把金杯举。 
扶醉玉， 
伴挥麈。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>宿鹭栖身， 
飞鸿点泪， 
不堪更是重阳到。 
一襟无处著凄凉。 
倚阑堪尽斜阳倒。 
瘦减难丰， 
悲伤易老， 
淡觞消得黄花笑。 
画眉人去玉篦存， 
浓愁如黛凭谁扫。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 杨炎正</p>
                <pre>思归时节， 
乍寒天气， 
总是离人愁绪。 
夜来无奈被西风， 
更吹作、一帘秋雨。 
征衫拂泪， 
阑干倚醉， 
羞对黄花无语。 
寄书除是雁来时， 
又只恐、书成雁去。
                        </pre>
            </li>
            
    </ul>
</body>

</html>