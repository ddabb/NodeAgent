<!DOCTYPE html>
<html lang="zh-CN">

<head>
    <meta charset="UTF-8">
    <title>
        李清照
    </title>
</head>

<body>
    <h1>
        李清照
    </h1>
    <p><strong>朝代:</strong>
        宋代
    </p>
    <p><strong>生平:</strong>
        李清照(1084-1155?)号易安居士，齐州章丘（今属山东济南）人，以词著称，有较高的艺术造诣。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一剪梅·别愁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>红藕香残玉簟秋， 
轻解罗裳， 
独上兰舟。 
云中谁寄锦书来？ 
雁字回时， 
月满西楼。 
花自飘零水自流。 
一种相思， 
两处闲愁。 
此情无计可消除。 
才下眉头， 
却上心头。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>庭院深深深几许， 
云窗雾阁春迟， 
为谁憔悴损芳姿。 
夜来清梦好， 
应是发南枝。 
玉瘦檀轻无限恨， 
南楼羌管休吹。 
浓香吹尽有谁知， 
暖风迟日也， 
别到杏花肥。
                        </pre>
            </li>
            
            <li>
                <h3>
                    临江仙·庭院深深深几许
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>庭院深深深几许， 
云窗雾阁常扃， 
柳梢梅萼渐分明。 
春归秣陵树， 
人老建康城。 
感月吟风多少事， 
如今老去无成， 
谁怜憔悴更凋零。 
试灯无意思， 
踏雪没心情。
                        </pre>
            </li>
            
            <li>
                <h3>
                    偶成
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 李清照</p>
                <pre>十五年前花月底， 
相从曾赋赏花诗。 
今看花月浑相似， 
安得情怀似往时！
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>卖花担上， 
买得一枝春欲放。 
泪染轻匀， 
犹带彤霞晓露痕。 
怕郎猜道， 
奴面不如花面好。 
云鬓斜簪， 
徒要教郎比并看。
                        </pre>
            </li>
            
            <li>
                <h3>
                    凤凰台上忆吹箫·香冷金猊
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>香冷金猊， 
被翻红浪， 
起来慵自梳头。 
任宝奁尘满， 
日上帘钩。 
生怕离怀别苦， 
多少事、欲说还休。 
新来瘦， 
非干病酒， 
不是悲秋。 
休休！ 
这回去也， 
千万遍阳关， 
也则难留。 
念武陵人远， 
烟锁秦楼。 
惟有楼前流水， 
应念我、终日凝眸。 
凝眸处， 
从今又添， 
一段新愁。
                        </pre>
            </li>
            
            <li>
                <h3>
                    南歌子·天上星河转
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>天上星河转， 
人间帘幕垂。 
凉生枕簟泪痕滋， 
起解罗衣， 
聊问夜何其。 
翠贴莲蓬小， 
金销藕叶稀。 
旧时天气旧时衣， 
只有情怀不似旧家时。
                        </pre>
            </li>
            
            <li>
                <h3>
                    多丽
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>小楼寒， 
夜长帘幕低垂。 
恨潇潇无情风雨， 
夜来揉损琼肌。 
也不似贵妃醉脸， 
也不似孙寿愁眉。 
韩令偷香， 
徐娘傅粉， 
莫将比拟未新奇， 
细看取， 
屈平陶令， 
风韵正相宜。 
微风起， 
清芬酝藉， 
不减酴釄。 
渐秋阑， 
雪清玉瘦， 
向人无限依依。 
似愁凝汉臯解佩， 
似泪洒纨扇题诗。 
朗月清风， 
浓烟暗雨， 
天教憔悴瘦芳姿。 
纵爱惜， 
不知从此， 
留得几多时。 
人情好， 
何须更忆， 
泽畔东篱。
                        </pre>
            </li>
            
            <li>
                <h3>
                    失调名
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 李清照</p>
                <pre>犹将歌扇向人遮。 
水晶山枕象牙床。 
彩云易散月长亏。 
几多深恨断人肠。 
罗衣消尽恁时香。 
闲愁也似月明多。 
直送凄凉到画屏。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>风定落花深， 
帘外拥红堆雪。 
长记海棠开後， 
正是伤春时节。 
酒阑歌罢玉尊空， 
青缸暗明灭。 
魂梦不堪幽怨， 
更一声啼鴂。
                        </pre>
            </li>
            
            <li>
                <h3>
                    如梦令·常记溪亭日暮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>常记溪亭日暮， 
沉醉不知归路。 
兴尽晚回舟， 
误入藕花深处。 
争渡， 
争渡， 
惊起一滩鸥鹭。
                        </pre>
            </li>
            
            <li>
                <h3>
                    如梦令·昨夜雨疏风骤
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>昨夜雨疏风骤， 
浓睡不消残酒。 
试问卷帘人， 
却道海棠依旧。 
知否， 
知否， 
应是绿肥红瘦。
                        </pre>
            </li>
            
            <li>
                <h3>
                    孤雁儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>世人作梅诗， 
下笔便俗。 
予试作一篇， 
乃知前言不妄耳。 
藤床纸帐朝眠起， 
说不尽无佳思。 
沈香断续玉炉寒， 
伴我情怀如水， 
笛声三弄， 
梅心惊破， 
多少春情意。 
小风疏雨萧萧地， 
又催下千行泪， 
吹箫人去玉楼空， 
肠断与谁同倚， 
一枝折得， 
人间天上， 
没个人堪寄。
                        </pre>
            </li>
            
            <li>
                <h3>
                    孤雁儿·御街行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>藤床纸帐朝眠起。 
说不尽、无佳思。 
沈香断续玉炉寒， 
伴我情怀如水。 
笛里三弄， 
梅心惊破， 
多少春情意。 
小风疏雨萧萧地。 
又催下、千行泪。 
吹箫人去玉楼空， 
肠断与谁同倚。 
一枝折得， 
人间天上， 
没个人堪寄。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>春到长门春草青， 
红梅些子破， 
未开匀。 
碧云笼碾玉成尘， 
留晓梦， 
惊破一瓯春。 
花影压重门， 
疏帘铺淡月， 
好黄昏。 
二年三度负东君， 
归来也， 
著意过今春。
                        </pre>
            </li>
            
            <li>
                <h3>
                    庆清朝慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>禁幄低张， 
雕栏巧护， 
就中独占残春。 
客华淡伫， 
绰约俱见天真。 
待得群花过後， 
一番风露晓妆新。 
妖娆艳态， 
妒风笑月， 
长殢东君。 
东城边， 
南陌上， 
正日烘池馆， 
竞走香轮。 
绮筵散日， 
谁人可继芳尘？ 
更好明光宫殿， 
几枝先近日边匀， 
金尊倒， 
拚了尽烛， 
不管黄昏。
                        </pre>
            </li>
            
            <li>
                <h3>
                    忆秦娥
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>临高阁， 
乱山平野烟光保。 
烟光薄， 
栖鸦归後， 
暮天闻角。 
断香残香情怀恶， 
西风催衬梧桐落。 
梧桐落， 
又还秋色， 
又还寂寞。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>萧条庭院， 
又斜风细雨， 
重门须闭。 
宠柳娇花寒食近， 
种种恼人天气。 
险韵诗成， 
扶头酒醒， 
别是闲滋味。 
征鸿过尽， 
万千心事难寄。 
楼上几日春寒， 
帘垂四面， 
玉栏干慵倚。 
被冷香消新梦觉， 
不许愁人不起。 
清露晨流， 
新桐初引， 
多少游春意！ 
日高烟敛， 
更看今日晴未？ 
?
                        </pre>
            </li>
            
            <li>
                <h3>
                    怨王孙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>湖上风来波浩渺， 
秋已暮、红稀香少。 
水光山色与人亲， 
说不劲无穷好。 
莲子已成荷叶老， 
青露洗、苹花汀草。 
眠沙鸥鹭不回头， 
似也恨、人归早。
                        </pre>
            </li>
            
            <li>
                <h3>
                    怨王孙·忆王孙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>帝里春晚。 
重门深院。 
草绿阶前， 
暮天雁断。 
楼上远信谁传。 
恨绵绵。 
多情自是多沾惹。 
难拚舍。 
又是寒食也。 
秋千巷陌， 
人静皎月初斜。 
浸梨花。
                        </pre>
            </li>
            
            <li>
                <h3>
                    摊破浣溪沙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>病起萧萧两鬓华。 
卧看残月上窗纱。 
豆蔻连梢煎熟水， 
莫分茶。 
枕上诗书闲处好， 
门前风景雨来佳。 
终日向人多酝藉， 
木犀花。
                        </pre>
            </li>
            
            <li>
                <h3>
                    新荷叶
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 李清照</p>
                <pre>薄露初零， 
长宵共、永昼分停。 
绕水楼台， 
高耸万丈蓬瀛。 
芝兰为寿， 
相辉映、簪笏盈庭。 
花柔玉净， 
捧觞别有娉婷。 
鹤瘦松青， 
精神与、秋月争明。 
德行文章， 
素驰日下声名。 
东山高蹈， 
虽卿相、不足为荣。 
安石须起， 
要苏天下苍生。
                        </pre>
            </li>
            
            <li>
                <h3>
                    武陵春·风住尘香花已尽
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>风住尘香花已尽， 
日晚倦梳头。 
物是人非事事休， 
欲语泪先流。 
闻说双溪春尚好， 
也拟泛轻舟。 
只恐双溪舴艋舟， 
载不动， 
许多愁。
                        </pre>
            </li>
            
            <li>
                <h3>
                    殢人娇
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 李清照</p>
                <pre>玉瘦香浓， 
檀深雪散， 
今年恨探梅又晚。 
江楼楚馆， 
云间水远。 
清昼永， 
凭栏翠帘低卷。 
坐上客来， 
尊前酒满， 
歌声共水流云断。 
南枝可插， 
更须频剪， 
莫待西楼， 
数声羌管。
                        </pre>
            </li>
            
            <li>
                <h3>
                    永遇乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>落日熔金， 
暮云合璧， 
人在何处？ 
染柳烟浓， 
吹梅笛怨， 
春意知几许？ 
元宵佳节， 
融和天气， 
次第岂无风雨？ 
来相召， 
香车宝马， 
谢他酒朋诗侣。 
中州盛日， 
闺门多瑕， 
记得偏重三五， 
铺翠冠儿， 
捻金雪柳， 
簇带争济楚， 
如今憔悴， 
云鬟雪鬓， 
怕见夜间出去。 
不如向， 
帘儿底下， 
听人笑语。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 李清照</p>
                <pre>髻子伤春慵更梳， 
晚风庭院落梅初， 
淡云来往月疏疏， 
玉鸭薰炉闲瑞脑， 
朱樱斗帐掩流苏， 
通犀还解辟寒无。
                        </pre>
            </li>
            
            <li>
                <h3>
                    浣溪沙·绣面芙蓉一笑开
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 李清照</p>
                <pre>绣面芙蓉一笑开。 
斜飞宝鸭衬香腮。 
眼波才动被人猜。 
一面风情深有韵， 
半笺娇恨寄幽怀。 
月移花影约重来。
                        </pre>
            </li>
            
            <li>
                <h3>
                    添字采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>窗前谁种芭蕉树？ 
阴满中庭； 
阴满中庭， 
叶叶心心、舒卷有馀情。 
伤心枕上三更雨， 
点滴霖霪； 
点滴霖霪， 
愁损北人、不惯起来听！
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>年年雪里， 
常插梅花醉， 
挪尽梅花无好意， 
赢得满衣清泪！ 
今年海角天涯， 
萧萧两鬓生华。 
看取晚来风势， 
故应难看梅花。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>雪里已知春信至， 
寒梅点缀琼枝腻， 
香脸半开娇旖旎， 
当庭际， 
玉人浴出新妆洗， 
造化可能偏有意， 
故教明月珑珑地， 
共赏金尊沈绿蚁。 
莫辞醉， 
此花不与群花比。
                        </pre>
            </li>
            
            <li>
                <h3>
                    渔家傲·天接云涛连晓雾
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>天接云涛连晓雾， 
星河欲转千帆舞。 
彷佛梦魂归帝所。 
闻天语， 
殷勤问我归何处。 
我报路长嗟日暮， 
学诗漫有惊人句。 
九万里风鹏正举。 
风休住， 
蓬舟吹取三山去。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>芳草池塘， 
绿阴庭院， 
晚晴寒透窗纱。 
□□金锁， 
管是客来唦。 
寂寞尊前席上， 
惟□□、海角天涯。 
能留否？ 
酴醿落尽， 
犹赖有□□。 
当年， 
曾胜赏， 
生香熏袖， 
活火分茶。 
□□龙娇马， 
流水轻车。 
不怕风狂雨骤， 
恰才称、煮酒残花， 
如今也， 
不成怀抱， 
得似旧时那。
                        </pre>
            </li>
            
            <li>
                <h3>
                    点绛唇·蹴罢秋千
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>蹴罢秋千， 
起来慵整纤纤手。 
露浓花瘦， 
薄汗轻衣透。 
见客入来， 
袜刬金钗溜。 
和羞走， 
倚门回首， 
却把青梅嗅。
                        </pre>
            </li>
            
            <li>
                <h3>
                    点绛唇·闺思
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>寂寞深闺， 
柔肠一寸愁千缕。 
惜春春去， 
几点催花雨。 
倚遍阑干， 
只是无情绪。 
人何处， 
连天衰草， 
望断归来路。
                        </pre>
            </li>
            
            <li>
                <h3>
                    玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 李清照</p>
                <pre>红酥肯放琼苞碎， 
探著南枝开遍未， 
不知蕴藉几多香， 
但见包藏无限意。 
道人憔悴春窗底， 
闷损阑干愁不倚， 
要来小酌便来休， 
未必明朝风不起。
                        </pre>
            </li>
            
            <li>
                <h3>
                    瑞鹧鸪
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 李清照</p>
                <pre>风韵雍容未甚都， 
尊前甘橘可为奴。 
谁怜流落江湖上， 
玉骨冰肌未肯枯。 
谁教并蒂连枝摘， 
醉后明皇倚太真。 
居士擘开真有意， 
要吟风味两家新。
                        </pre>
            </li>
            
            <li>
                <h3>
                    秋词·声声慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>寻寻觅觅， 
冷冷清清， 
凄凄惨惨戚戚。 
乍暖还寒时候， 
最难将息。 
三杯两盏淡酒， 
怎敌他、晚来风急？ 
雁过也， 
正伤心， 
却是旧时相识。 
满地黄花堆积， 
憔悴损， 
如今有谁堪摘？ 
守着窗儿， 
独自怎生得黑？ 
梧桐更兼细雨， 
到黄昏、点点滴滴。 
这次第， 
怎一个愁字了得！
                        </pre>
            </li>
            
            <li>
                <h3>
                    绝句
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    宋代, 李清照</p>
                <pre>生当作人杰， 
死亦为鬼雄。 
至今思项羽， 
不肯过江东。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>归鸿声断残云碧， 
背窗雪落炉烟直。 
烛底凤钗明， 
钗头人胜轻。 
角声催晓漏， 
曙色回牛斗。 
春意看花难， 
西风留旧寒。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>永夜恹恹欢意少， 
空梦长安， 
认取长安道。 
为报今年春色好， 
花光月影宜相照。 
随意杯盘虽草草， 
酒美梅酸， 
恰称人怀抱。 
醉里插花花莫笑， 
可怜春似人将老。
                        </pre>
            </li>
            
            <li>
                <h3>
                    蝶恋花·泪湿罗衣脂粉满
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>泪湿罗衣脂粉满。 
四叠阳关， 
唱到千千遍。 
人道山长水又断。 
萧萧微雨闻孤馆。 
惜别伤离方寸乱。 
忘了临行， 
酒盏深和浅。 
好把音书凭过雁。 
东莱不似蓬莱远。
                        </pre>
            </li>
            
            <li>
                <h3>
                    行香子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>天与秋光， 
转转情伤， 
探金英知近重阳。 
薄衣初试， 
绿蚁新尝， 
渐一番风， 
一番雨， 
一番凉。 
黄昏院落， 
凄凄惶惶， 
酒醒时往事愁肠。 
那堪永夜， 
明月空床。 
闻砧声捣， 
蛩声细， 
漏声长。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>夜来沈醉卸妆迟， 
梅萼插残枝。 
酒醒熏破春睡， 
梦断不成归。 
人悄悄， 
月依依， 
翠帘垂。 
更挪残蕊， 
更拈馀香， 
更得些时。
                        </pre>
            </li>
            
            <li>
                <h3>
                    醉花阴·薄雾浓云愁永昼
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照, 重阳</p>
                <pre>薄雾浓云愁永昼， 
瑞脑消金兽。 
佳节又重阳， 
玉枕纱厨， 
半夜凉初透。 
东篱把酒黄昏后， 
有暗香盈袖。 
莫道不销魂， 
帘卷西风， 
人比黄花瘦。
                        </pre>
            </li>
            
            <li>
                <h3>
                    长寿乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>微寒应候， 
望日边， 
六叶阶蓂初秀。 
爱景欲挂扶桑， 
漏残银箭， 
杓回摇斗。 
庆高闳此际， 
掌上一颗明珠剖。 
有令容淑质， 
归逢佳偶。 
到如今， 
昼锦满堂贵胄。 
荣耀， 
文步紫禁， 
一一金章绿绶。 
更值棠棣连阴， 
虎符熊轼， 
夹河分守。 
况青云咫尺， 
朝暮入承明后。 
看彩衣争献， 
兰羞玉酎。 
祝千龄， 
借指松椿比寿。
                        </pre>
            </li>
            
            <li>
                <h3>
                    题八咏楼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 李清照</p>
                <pre>千古风流八咏楼， 
江山留与后人愁。 
水通南国三千里， 
气压江城十四州。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 李清照</p>
                <pre>寒日萧萧上锁窗， 
梧桐应恨夜来霜。 
酒阑更喜团茶苦， 
梦断偏宜瑞脑香。 
秋已尽， 
日犹长， 
仲宣怀远更凄凉。 
不如随分尊前醉， 
莫负东篱菊蕊黄。
                        </pre>
            </li>
            
            <li>
                <h3>
                    鹧鸪天·桂花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 李清照</p>
                <pre>暗淡轻黄体性柔， 
情疏迹远只香留。 
何须浅碧轻红色， 
自是花中第一流。 
梅定妒， 
菊应羞， 
画阑开处冠中秋。 
骚人可煞无情思， 
何事当年不见收。
                        </pre>
            </li>
            
    </ul>
</body>

</html>