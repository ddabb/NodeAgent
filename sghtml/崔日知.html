<!DOCTYPE html>
<html lang="zh-CN">

<head>
    <meta charset="UTF-8">
    <title>
        崔日知
    </title>
</head>

<body>
    <h1>
        崔日知
    </h1>
    <p><strong>朝代:</strong>
        唐代
    </p>
    <p><strong>生平:</strong>
        崔日知，字子骏，日用从父兄也。有吏干。景云中，为洺州司马，以讨谯王重福功，累迁京兆尹，为御史李如璧所劾，左迁歙县丞，后为太常卿。自以历任年久，每朝士参集，常与尚书同列，时人号为尚书里行。诗二首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    冬日述怀奉呈韦祭酒张左丞兰台名贤
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔日知</p>
                <pre>弱龄好经籍， 
披卷即怡然。 
覃精四十载， 
驰骋数千言。 
孔壁采遗篆， 
周韦考绝编。 
袁公论剑术， 
孙子叙兵篇。 
鲁史君臣道， 
姬书日月悬。 
从师改炎燠， 
负笈遍山川。 
上异西河夏， 
中非北海玄。 
光荣拾青紫， 
名价接通贤。 
既重万钟乐， 
宁思二顷田。 
长戟同分虎， 
高冠亚附蝉。 
晚怀重虚旷， 
养志息雕镌。 
登高惭思拙， 
匠物谢情妍。 
不慕张平子， 
宁希王仲宣。 
谁谓登龙日， 
翻成刻鹄年。 
循循劳善诱， 
轧轧思微牵。 
琢磨才既竭， 
钻仰德弥坚。 
朽木诚为谕， 
扪心徒自怜。 
终期吞鸟梦， 
振翼上云烟。 
赋成先掷地， 
词高直掞天。 
更执抠衣礼， 
仍开函丈筵。 
雾披槐市蔼， 
水静璧池圆。 
愿逐从风叶， 
飞舞翰林前。
                        </pre>
            </li>
            
            <li>
                <h3>
                    奉酬韦祭酒偶游龙门北溪，忽怀骊山……
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 崔日知</p>
                <pre>夙龄秉微尚， 
中年忽有邻。 
以兹山水癖， 
遂得狎通人。 
迨我咸京道， 
闻君别业新。 
岩前窥石镜， 
河畔踏芳茵。 
既怜伊浦绿， 
复忆灞池春。 
连词谢家子， 
同欢冀野宾。 
趣闲鱼共乐， 
情洽鸟来驯。 
讵念昔游者， 
只命独留秦。 
萧条颖阳恋， 
冲漠汉阴真。 
无由陪胜躅， 
空此玩书筠。
                        </pre>
            </li>
            
    </ul>
</body>

</html>