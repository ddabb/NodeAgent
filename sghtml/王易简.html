<!DOCTYPE html>
<html lang="zh-CN">

<head>
    <meta charset="UTF-8">
    <title>
        王易简
    </title>
</head>

<body>
    <h1>
        王易简
    </h1>
    <p><strong>朝代:</strong>
        宋代
    </p>
    <p><strong>生平:</strong>
        梁乾化中及第，累官左拾遗。谢职归，再召为郎，迁谏垣台阁。三十年归华山，十年而终。诗一首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    天香
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王易简</p>
                <pre>烟峤收痕， 
云沙拥沫， 
孤槎万里春聚。 
蜡杵冰尘， 
水研花片， 
带得海山风露。 
纤痕透晓， 
银镂小、初浮一缕。 
重剪纱窗暗烛， 
深垂绣帘微雨。 
馀馨恼人最苦。 
染罗衣、少年情绪。 
谩省佩珠曾解， 
蕙羞兰妒。 
好是芳钿翠妩。 
恨素被浓薰梦无据。 
待剪秋云， 
殷勤寄与。
                        </pre>
            </li>
            
            <li>
                <h3>
                    官左拾遗归隐作
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 王易简</p>
                <pre>汩没朝班愧不才， 
谁能低折向尘埃。 
青山得去且归去， 
官职有来还自来。
                        </pre>
            </li>
            
            <li>
                <h3>
                    庆宫春·高阳台
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王易简</p>
                <pre>庭草春迟， 
汀苹香老， 
数声珮悄苍玉。 
年晚江空， 
天寒日暮， 
壮怀聊寄幽独。 
倦游多感， 
更西北、高楼送目。 
佳人不见， 
慷慨悲歌， 
夕阳乔木。 
紫霞洞窅云深， 
袅袅馀香， 
凤箫谁续。 
桃花赋在， 
竹枝词远， 
此恨年年相触。 
翠笺芳字， 
谩重省、当时顾曲。 
因君凝伫， 
依约吴山， 
半痕蛾绿。
                        </pre>
            </li>
            
            <li>
                <h3>
                    摸鱼儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王易简</p>
                <pre>怪鲛宫、水晶帘卷， 
冰痕初断香缕。 
澄波荡桨人初到， 
三十六陂烟雨。 
春又去。 
伴点点荷钱， 
隐约吴中路。 
相思日暮。 
恨洛浦娉婷， 
芳钿翠剪， 
奁影照凄楚。 
功名梦， 
消得西风一度。 
高人今在何许。 
鲈香菰冷斜阳里， 
多少天涯意绪。 
谁记取。 
但枯豉红盐， 
溜玉凝秋箸。 
尊前起舞。 
算唯有渊明， 
黄花岁晚， 
此兴共千古。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王易简</p>
                <pre>翠裳微护冰肌， 
夜深暗泣瑶台露。 
芳容淡泞， 
风神萧散， 
凌波晚步。 
西子残妆， 
环儿初起， 
未须匀注。 
看明珰素袜， 
相逢憔悴， 
当应被、西风误。 
十里云愁雪妒。 
抱凄凉、盼娇无语。 
当时姐妹， 
朱颜楼褪酒， 
红衣按舞。 
别浦重寻， 
旧盟唯有， 
一行鸥鹭。 
伴玉颜月晓， 
盈盈冷艳， 
洗人间暑。
                        </pre>
            </li>
            
            <li>
                <h3>
                    酹江月·念奴娇
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 王易简</p>
                <pre>暗帘吹雨， 
怪西风梧井， 
凄凉何早。 
一寸柔情千万缕， 
临镜霜痕惊老。 
雁影关山， 
蛩声院宇， 
做就新怀抱。 
湘皋遗佩， 
故人空寄瑶草。 
已是摇落堪悲， 
飘零多感， 
那更长安道。 
衰草寒芜吟未尽， 
无那平烟残照。 
千古闲愁， 
百年往事， 
不了黄花笑。 
渔樵深处， 
满庭红叶休扫。
                        </pre>
            </li>
            
            <li>
                <h3>
                    齐天乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王易简</p>
                <pre>宫烟晓散春如雾。 
参差护晴窗户。 
柳色初分， 
饧香未冷， 
正是清明百五。 
临流笑语。 
映十二阑干， 
翠嚬红妒。 
短帽轻鞍， 
倦游曾遍断桥路。 
东风为谁媚妩。 
岁华顿感慨， 
双鬓何许。 
前度刘郎， 
三生杜牧， 
赢得征衫尘土。 
心期暗数。 
总寂寞当年， 
酒筹花谱。 
付与春愁， 
小楼今夜雨。
                        </pre>
            </li>
            
    </ul>
</body>

</html>