<!DOCTYPE html>
<html lang="zh-CN">

<head>
    <meta charset="UTF-8">
    <title>
        护国
    </title>
</head>

<body>
    <h1>
        护国
    </h1>
    <p><strong>朝代:</strong>
        唐代
    </p>
    <p><strong>生平:</strong>
        护国，江南人。工词翰，有声大历间。诗十二首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临川道中
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 护国</p>
                <pre>出谷入谷路回转， 
秋风已至归期晚。 
举头何处望来踪， 
万仞千山鸟飞远。
                        </pre>
            </li>
            
            <li>
                <h3>
                    伤蔡处士
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 护国</p>
                <pre>箧中遗草是琅玕， 
对此空令洒泪看。 
三径尚余行迹在， 
数萤犹是映书残。 
晨光不借泉门晓， 
暝色唯添陇树寒。 
欲问皇天天更远， 
有才无命说应难。
                        </pre>
            </li>
            
            <li>
                <h3>
                    别盛安
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 护国</p>
                <pre>情人取次几淹留， 
别后南州与北州。 
月色为怜今夜客， 
砧声那似去年秋。 
欲除豺虎论三略， 
莫对云山咏四愁。 
亲故相逢且借问， 
古来无种是王侯。
                        </pre>
            </li>
            
            <li>
                <h3>
                    山中寄王员外
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 护国</p>
                <pre>为问幽兰桂， 
空山复若何。 
芬芳终有分， 
采折更谁过。 
望在轩阶近， 
恩沾雨露多。 
移居傥得地， 
长愿接琼柯。
                        </pre>
            </li>
            
            <li>
                <h3>
                    归山作
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 护国</p>
                <pre>喧静各有路， 
偶随心所安。 
纵然在朝市， 
终不忘林峦。 
四皓将拂衣， 
二疏能挂冠。 
窗前隐逸传， 
每日三时看。 
靳尚那可论， 
屈原亦可叹。 
至今黄泉下， 
名及青云端。 
松牖见初月， 
花间礼古坛。 
何处论心怀， 
世上空漫漫。
                        </pre>
            </li>
            
            <li>
                <h3>
                    怆故人旧居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 护国</p>
                <pre>惆怅至日暮， 
寒鸦啼树林。 
破阶苔色厚， 
残壁雨痕深。 
命与时不遇， 
福为祸所侵。 
空余行径在， 
令我叹人吟。
                        </pre>
            </li>
            
            <li>
                <h3>
                    许州郑使君孩子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 护国</p>
                <pre>毛骨贵天生， 
肌肤片玉明。 
见人空解笑， 
弄物不知名。 
国器嗟犹小， 
门风望益清。 
抱来芳树下， 
时引凤雏声。
                        </pre>
            </li>
            
            <li>
                <h3>
                    访云母山僧
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 护国</p>
                <pre>森然古岩里， 
净行一番僧。 
松下滤寒水， 
佛前挑夜灯。 
莲花国土异， 
贝叶梵书能。 
想到空王境， 
无心问爱憎。
                        </pre>
            </li>
            
            <li>
                <h3>
                    赠张驸马斑竹柱杖
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 护国</p>
                <pre>此君与我在云溪， 
劲节奇文胜杖藜。 
为有岁寒堪赠远， 
玉阶行处愿提携。
                        </pre>
            </li>
            
            <li>
                <h3>
                    逢灵道士
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 护国</p>
                <pre>浮丘山上见黄冠， 
松柏森森登古坛。 
一茎青竹以为杖， 
数颗仙桃仍未餐。 
长安市里仍卖卜， 
武陵溪畔每烧丹。 
缩地往来无定所， 
花源到处路漫漫。
                        </pre>
            </li>
            
            <li>
                <h3>
                    题王班水亭
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 护国</p>
                <pre>湖上见秋色， 
旷然如尔怀。 
岂惟欢陇亩， 
兼亦外形骸。 
待月归山寺， 
弹琴坐暝斋。 
布衣闲自贵， 
何用谒天阶。
                        </pre>
            </li>
            
            <li>
                <h3>
                    题醴陵玉仙观歌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 护国</p>
                <pre>王乔一去空仙观， 
白云至今凝不散。 
星垣松殿几千秋， 
往往笙歌下天半。 
瀑布西行过石桥， 
黄精采根还采苗。 
路逢一人擎药碗， 
松花夜雨风吹满。 
自言家住在东坡， 
白犬相随邀我过。 
南山石上有棋局， 
曾使樵夫烂斧柯。
                        </pre>
            </li>
            
    </ul>
</body>

</html>