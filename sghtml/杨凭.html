<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨凭
    </title>
</head>

<body>
    <h1>
        杨凭
    </h1>
    <p><strong>朝代:</strong>
        唐代
    </p>
    <p><strong>生平:</strong>
        杨凭，字虚受，弘农人，与弟凝、凌皆工文辞。大历中，踵擢进士第，时称三杨。凭重交游，尚气节，与穆质、许孟容、李鄘相友善，号杨穆许李。历事节度府，召为监察御史，累拜京兆尹。与李夷简素有隙，因擿发他罪，欲抵以死，宪宗以凭治京兆有绩，但贬临贺尉。俄徙杭州长史，以太子詹事卒。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    乐游园望月
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凭</p>
                <pre>炎灵全盛地， 
明月半秋时。 
今古人同望， 
盈亏节暗移。 
彩凝双月迥， 
轮度八川迟。 
共惜鸣珂去， 
金波送酒卮。
                        </pre>
            </li>
            
            <li>
                <h3>
                    千叶桃花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>千叶桃花胜百花， 
孤荣春晚驻年华。 
若教避俗秦人见， 
知向河源旧侣夸。
                        </pre>
            </li>
            
            <li>
                <h3>
                    寄别
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>晚烟洲雾并苍苍， 
河雁惊飞不作行。 
回旆转舟行数里， 
歌声犹自逐清湘。
                        </pre>
            </li>
            
            <li>
                <h3>
                    巴江雨夜
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凭</p>
                <pre>五岭天无雁， 
三巴客问津。 
纷纷轻汉暮， 
漠漠暗江春。 
青草连湖岸， 
繁花忆楚人。 
芳菲无限路， 
几夜月明新。
                        </pre>
            </li>
            
            <li>
                <h3>
                    早发湘中
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>按节鸣笳中贵催， 
红旌白旆满船开。 
迎愁湓浦登城望， 
西见荆门积水来。
                        </pre>
            </li>
            
            <li>
                <h3>
                    春中泛舟
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>仙郎归奏过湘东， 
正值三湘二月中。 
惆怅满川桃杏醉， 
醉看还与曲江同。
                        </pre>
            </li>
            
            <li>
                <h3>
                    春情
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>暮雨朝云几日归， 
如丝如雾湿人衣。 
三湘二月春光早， 
莫逐狂风缭乱飞。
                        </pre>
            </li>
            
            <li>
                <h3>
                    晚泊江戍
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凭</p>
                <pre>旅棹依遥戍， 
清湘急晚流。 
若为南浦宿， 
逢此北风秋。 
云月孤鸿晚， 
关山几路愁。 
年年不得意， 
零落对沧洲。
                        </pre>
            </li>
            
            <li>
                <h3>
                    海榴
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>海榴殷色透帘栊， 
看盛看衰意欲同。 
若许三英随五马， 
便将浓艳斗繁红。
                        </pre>
            </li>
            
            <li>
                <h3>
                    湘江泛舟
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>湘川洛浦三千里， 
地角天涯南北遥。 
除却同倾百壶外， 
不愁谁奈两魂销。
                        </pre>
            </li>
            
            <li>
                <h3>
                    秋日独游曲江
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>信马闲过忆所亲， 
秋山行尽路无尘。 
主人莫惜松阴醉， 
还有千钱沽酒人。
                        </pre>
            </li>
            
            <li>
                <h3>
                    赠窦牟
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨凭</p>
                <pre>直用天才众却瞋， 
应欺李杜久为尘。 
南荒不死中华老， 
别玉翻同西国人。 
第二百九十卷
                        </pre>
            </li>
            
            <li>
                <h3>
                    赠马炼师
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>心嫌碧落更何从， 
月帔花冠冰雪容。 
行雨若迷归处路， 
近南惟见祝融峰。
                        </pre>
            </li>
            
            <li>
                <h3>
                    边塞行
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凭</p>
                <pre>九原临得水， 
双足是重城。 
独许为儒老， 
相怜从骑行。 
细丛榆塞迥， 
高点雁山晴。 
圣主嗤炎汉， 
无心自勒兵。
                        </pre>
            </li>
            
            <li>
                <h3>
                    边情
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>新种如今屡请和， 
玉关边上幸无他。 
欲知北海苦辛处， 
看取节毛馀几多。
                        </pre>
            </li>
            
            <li>
                <h3>
                    送别
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>江岸梅花雪不如， 
看君驿驭向南徐。 
相闻不必因来雁， 
云里飞輧落素书。
                        </pre>
            </li>
            
            <li>
                <h3>
                    送客往荆州
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>巴丘过日又登城， 
云水湘东一日平。 
若爱春秋繁露学， 
正逢元凯镇南荆。
                        </pre>
            </li>
            
            <li>
                <h3>
                    长安春夜宿开元观
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨凭</p>
                <pre>霓裳下晚烟， 
留客杏花前。 
遍问人寰事， 
新从洞府天。 
长松皆扫月， 
老鹤不知年。 
为说蓬瀛路， 
云涛几处连。
                        </pre>
            </li>
            
            <li>
                <h3>
                    雨中怨秋
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨凭</p>
                <pre>辞家远客怆秋风， 
千里寒云与断蓬。 
日暮隔山投古寺， 
钟声何处雨濛濛。
                        </pre>
            </li>
            
    </ul>
</body>

</html>