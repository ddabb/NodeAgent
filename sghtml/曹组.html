<!DOCTYPE html>
<html lang="zh-CN">

<head>
    <meta charset="UTF-8">
    <title>
        曹组
    </title>
</head>

<body>
    <h1>
        曹组
    </h1>
    <p><strong>朝代:</strong>
        宋代
    </p>
    <p><strong>生平:</strong>
        曹组（？-？） 字元宠，颍昌（今河南许昌）人。徽宗宣和三年（1121）进士。后召试中书，换武阶，兼阁门宣赞舍人，任给事殿中，官至防御使。其词作喜用俗语，多谑词、艳词。也有清幽秀劲之作，风格近秦观、毛滂。有《箕颖集》，不传。词有《元宠词》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>青琐窗深红兽暖， 
灯前共倒金尊。 
数枝梅浸玉壶春。 
雪明浑似晓， 
香重欲成云。 
户外马嘶催客起， 
席间欢意留人。 
从他微霰落粉粉。 
不妨吹酒面， 
归去醒馀醺。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>松竹翠萝寒， 
迟日江山暮。 
幽径无人独自芳， 
此恨凭谁诉。 
似共梅花语。 
尚有寻芳侣。 
著意闻时不肯香， 
香在无心处。
                        </pre>
            </li>
            
            <li>
                <h3>
                    品令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>乍寂寞。 
帘栊静， 
夜久寒生罗幕。 
窗儿外、有个梧桐树， 
早一叶、两叶落。 
独倚屏山欲寐， 
月转惊飞乌鹊。 
促织儿、声响虽不大， 
敢教贤、睡不著。
                        </pre>
            </li>
            
            <li>
                <h3>
                    声声慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>重檐飞峻， 
丽彩横空， 
繁华壮观都城。 
云母屏开八面， 
人在青冥。 
凭栏瑞烟深处， 
望皇居、遥识蓬瀛。 
回环阁道， 
五花相斗， 
压尽旗亭。 
歌酒长春不夜， 
金翠照罗绮， 
笑语盈盈。 
陆海人山辐辏， 
万国欢声。 
登临四时总好， 
况花朝、月白风清。 
丰年乐， 
岁熙熙、且醉太平。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>茅舍竹篱边， 
雀噪晚枝时节。 
一阵暗香飘处， 
已难禁愁绝。 
江南得地故先开， 
不待有飞雪。 
肠断几回山路， 
恨无人攀折。
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>门外绿阴千顷。 
两两黄鹂相应。 
睡起不胜情， 
行到碧梧金井。 
人静。 
人静。 
风动一枝花影。
                        </pre>
            </li>
            
            <li>
                <h3>
                    婆罗门引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>涨云暮卷， 
漏声不到小帘栊。 
银河淡扫澄空。 
皓月当轩高挂， 
秋入广寒宫。 
正金波不动， 
桂影朦胧。 
佳人未逢。 
叹此夕、与谁同。 
望远伤怀对景， 
霜满愁红。 
南楼何处， 
想人在、长笛一声中。 
凝泪眼、泣尽西风。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>深拥熏篝倏已冥。 
寂寥山枕畔， 
梦难成。 
谁堪三两夜乌声。 
银缸炧， 
花影上围屏。 
犹记旧时情。 
帘边人似月， 
月如冰。 
从今张眼到天明。 
衣带缓， 
谁与问伶俜。
                        </pre>
            </li>
            
            <li>
                <h3>
                    忆少年
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>年时酒伴， 
年时去处， 
年时春色。 
清明又近也， 
却天涯为客。 
念过眼、光阴难再得。 
想前欢、尽成陈迹。 
登临恨无语， 
把阑干暗拍。
                        </pre>
            </li>
            
            <li>
                <h3>
                    忆瑶姬
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>雨细云轻， 
花娇玉软， 
於中好个情性。 
争奈无缘相见， 
有分孤零。 
香笺细写频相问。 
我一句句儿都听。 
到如今， 
不得同欢， 
伏惟与他耐静。 
此事凭谁执证。 
有楼前明月， 
窗外花影。 
拚了一生烦恼， 
为伊成病。 
只恐更把风流逞。 
便因循、误人无定。 
恁时节、若要眼儿斯觑， 
除非会圣。
                        </pre>
            </li>
            
            <li>
                <h3>
                    扑蝴蝶
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>人生一世。 
思量争甚底。 
花开十日， 
已随尘共水。 
且看欲尽花枝， 
未厌伤多酒盏， 
何须细推物理。 
幸容易。 
有人争奈， 
只知名与利。 
朝朝日日， 
忙忙劫劫地。 
待得一晌闲时， 
又却三春过了， 
何如对花沈醉。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>晓天谷雨晴时， 
翠罗护日轻烟里。 
酴醿径暖， 
柳花风淡， 
千葩浓丽。 
三月春光， 
上林池馆， 
西都花市。 
看轻盈隐约， 
何须解语， 
凝情处、无穷意。 
金殿筠笼岁贡， 
最姚黄、一枝娇贵。 
东风既与花王， 
芍药须为近侍。 
歌舞筵中， 
满装归帽， 
斜簪云髻。 
有高情未已， 
齐烧绛蜡， 
向阑边醉。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 曹组</p>
                <pre>柳絮池台淡淡风。 
碧波花岫小桥通。 
云连丽宇倚晴空。 
芳草绿杨人去住， 
短墙幽径燕西东。 
攀条弄蕊得从容。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>水上落红时片片。 
江头雪絮飞缭乱。 
渺渺碧波天漾远。 
平沙暖。 
花风一阵苹香满。 
晚来醉著无人唤。 
残阳已在青山半。 
睡觉只疑花改岸。 
抬头看。 
元来弱缆风吹断。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>霜落吴江， 
万畦香稻来场圃。 
夜村舂黍。 
草屋寒灯雨。 
玉粒长腰， 
沈水温温注。 
相留住。 
共抄云子。 
更听歌声度。
                        </pre>
            </li>
            
            <li>
                <h3>
                    相思会·千年调
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 曹组</p>
                <pre>人无百年人， 
刚作千年调。 
待把门关铁铸， 
鬼见失笑。 
多愁早老。 
惹尽闲烦恼。 
我醒也， 
枉劳心， 
谩计较。 
粗衣淡饭， 
赢取暖和饱。 
住个宅儿， 
只要不大不小。 
常教洁净， 
不种闲花草。 
据见定、乐平生， 
便是神仙了。
                        </pre>
            </li>
            
            <li>
                <h3>
                    脱银袍
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 曹组</p>
                <pre>济楚风光， 
升平时世。 
端门支散， 
碗遂逐旋温来， 
吃得过、那堪更使金器。 
分明是。 
与穷汉、消灾灭罪。 
又没支分， 
犹然递滞。 
打笃磨槎来根底。 
换头巾， 
便上弄交番斯替。 
告官里。 
驼逗高阳饿鬼。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>草熏风暖， 
楼阁笼轻雾。 
墙短出花梢， 
映谁家、绿杨朱户。 
寻芳拾翠， 
绮陌自青春， 
江南远， 
踏青时， 
谁念方羁旅。 
昔游如梦， 
空忆横塘路。 
罗袖舞台风， 
想桃花、依然旧树。 
一怀离恨， 
满眼欲归心， 
山连水， 
水连云， 
怅望人何处。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>帘卷真珠深院静。 
满地槐阴， 
镂日如云影。 
午枕花前情思凝。 
象床冰簟光相映。 
过面风情如酒醒。 
沈水瓶寒， 
带绠来金井。 
涤尽烦襟无睡兴。 
阑干六曲还重凭。
                        </pre>
            </li>
            
            <li>
                <h3>
                    醉花阴
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>九陌寒轻春尚早。 
灯火都门道。 
月下步莲人， 
薄薄香罗， 
峭窄春衫小。 
梅妆浅淡风蛾袅。 
随路听嬉笑。 
无限面皮儿， 
虽则不同， 
各是一般好。
                        </pre>
            </li>
            
            <li>
                <h3>
                    阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>檐头风佩响丁东。 
帘疏烛影红。 
秋千人散月溶溶。 
楼台花气中。 
春酒醒， 
夜寒浓。 
绣衾谁与同。 
只愁梦短不相逢。 
觉来罗帐空。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹组</p>
                <pre>碧山锦树明秋霁。 
路转陡、疑无地。 
忽有人家临曲水。 
竹篱茅舍， 
酒旗沙岸， 
一簇成村市。 
凄凉只恐乡心起。 
凤楼远、回头谩凝睇。 
何处今宵孤馆里。 
一声征雁， 
半窗残月， 
总是离人泪。
                        </pre>
            </li>
            
            <li>
                <h3>
                    青门饮
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 曹组</p>
                <pre>山静烟沈， 
岸空潮落。 
晴天万里， 
飞鸿南渡。 
冉冉黄花， 
翠翅金钿， 
还是倚风凝露。 
岁岁青门饮， 
尽龙山、高阳俦侣。 
旧赏成空， 
回首旧游， 
人在何处。 
此际谁怜萍泛， 
空自感光阴， 
暗伤羁旅。 
醉里悲歌， 
夜深惊梦， 
无奈觉来情绪。 
孤馆昏还晓。 
厌时闻、南楼钟鼓。 
泪眼临风， 
肠断望中归路。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 曹组</p>
                <pre>浅笑轻颦不在多。 
远山微黛接横波。 
情吞醽醁千锺酒， 
心醉飞琼一曲歌。 
人欲散， 
奈愁何。 
更看朱袖拂云和。 
夜深醉墨淋浪处， 
书遍香红拥项罗。
                        </pre>
            </li>
            
    </ul>
</body>

</html>