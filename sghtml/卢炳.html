<!DOCTYPE html>
<html lang="zh-CN">

<head>
    <meta charset="UTF-8">
    <title>
        卢炳
    </title>
</head>

<body>
    <h1>
        卢炳
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一剪梅·一翦梅
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>灯火楼台万斛莲。 
千门喜笑， 
素月婵娟。 
几多急莞与繁弦。 
巷陌骈阗。 
毕献芳筵。 
乐与民偕五马贤。 
绮罗丛里， 
一簇神仙。 
传柑雅宴约明年。 
尽夕留连。 
满泛金船。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>弱水蓬莱真胜地， 
祥烟闪烁霓旌。 
瑶池欢会下云軿。 
康宁新喜事， 
淑善旧家声。 
戏采捧觞真乐事， 
蟠桃献寿千春。 
从今更愿子孙荣。 
加恩封锦诰， 
学道诵黄庭。
                        </pre>
            </li>
            
            <li>
                <h3>
                    冉冉云
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>雨洗千红又春晚。 
留牡丹、倚阑初绽。 
娇娅姹、偏赋精神君看。 
算费尽、工夫点染。 
带露天香最清远。 
太真妃、院妆体段。 
拼对花、满把流霞频劝。 
怕逐东风零乱。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>传消寄息。 
咫尺远如千里隔。 
欲见无由。 
惹起新愁与旧愁。 
情怀如醉。 
敧枕连宵终不寐。 
无奈相思。 
此恨凭谁说与伊。
                        </pre>
            </li>
            
            <li>
                <h3>
                    多丽
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>庆佳辰。 
熊罴协梦生申。 
记当年、曾游月殿， 
笑谈高跃龙津。 
德弥高、源流孔孟， 
才迥出、黼黻卿云。 
亟步华涂， 
蜚英腾茂， 
姓名端的简枫宸。 
最好是、雍容兰省， 
直道事吾君。 
还知否， 
承明倦直， 
来抚斯民。 
算人生、五马最贵， 
朱旛画戟行春。 
讼庭清、祥风和畅， 
铃斋静、佳气氤氲。 
寿宴香浓， 
梅繁柳嫩， 
年年今日劝芳尊。 
须信道、朱颜不老， 
眉寿等松椿。 
从兹去， 
衮衣特立， 
廊庙经纶。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>庭院欲昏黄， 
秋思恼人情乱。 
宝瑟试弹新曲， 
更与谁同伴。 
阳台魂梦杳无踪， 
奴住巫山畔。 
不似楚襄云雨， 
俏输他一半。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>一见情怀便雅投。 
尊前成密约， 
意绸缪。 
已成行计理归舟。 
空相忆， 
无计为伊留。 
执别话离愁。 
萦萦滋味恶， 
在心头。 
而今无奈阻欢游。 
些子事， 
此恨两幽幽。
                        </pre>
            </li>
            
            <li>
                <h3>
                    少年游
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>绣罗褑子间金丝。 
打扮好容仪。 
晓雪明肌， 
秋波入鬓， 
鞋小步行迟。 
冠儿时样都相称， 
花插楝双枝。 
倩俏精神， 
风流情态， 
惟有粉郎知。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>晚天清楚， 
扫太虚纤翳， 
凉生江曲。 
四顾青冥天地阔， 
惟有残霞孤骛。 
山气凝蓝， 
汀烟引素， 
竦竦浮群木。 
白苹风定， 
波澄万顷寒玉。 
时有一叶渔舟， 
收纶垂钓， 
来往何幽独。 
短发萧萧襟袖冷， 
便觉都无袢褥。 
曳杖归来， 
夜深人悄， 
月照鳞鳞屋。 
藤床一枕， 
迥然清梦无俗。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>晓来天气十分凉。 
时候近重阳。 
村落人家潇洒， 
篱菊有芬芳。 
年来渐觉， 
诗肠愈窄， 
酒量偏狂。 
好景不须放过， 
何妨一醉千觞。
                        </pre>
            </li>
            
            <li>
                <h3>
                    杏花天
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>镂冰翦玉工夫费。 
做六出、飞花乱坠， 
舞风情态谁相似。 
算只有、江梅可比。 
极目处、璚瑶万里。 
海天阔、清寒似水。 
从教高卷珠帘起。 
看三白、年丰瑞气。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>笑菊欺梅。 
嫌蜂却蝶， 
压尽寒荄。 
月下精神， 
醉时风韵， 
红透香腮。 
天工造化难猜。 
甚怪我、愁眉未开。 
故遣名花， 
凌霜带露， 
先送春来。
                        </pre>
            </li>
            
            <li>
                <h3>
                    武陵春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>常忆江南春欲到， 
消息付南枝。 
疏影横斜照水时。 
月淡暗香迟。 
可惜江头千树玉， 
雨暗更风欺。 
传语东君管领伊。 
憔悴有谁知。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>华亭新伟观， 
胜地得高雄。 
凭栏徙倚要眇， 
万里景无穷。 
好是江流萦绕， 
那更云天舒阔， 
叠嶂倚晴空。 
眼界无尽藏， 
怀抱有清风。 
主人贤， 
开绮席， 
泛金锺。 
放怀一笑， 
许我满酌醉颜红。 
祗恐玺书即下， 
促起飞凫东去， 
行作黑头公。 
还记今朝客， 
曾待一杯同。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>晚晴一碧天如水， 
风约尘埃都扫。 
素娥睡起， 
玉轮稳驾， 
初离海表。 
碾破秋云， 
涌成银阙， 
光欺南斗。 
想广寒宫里， 
风流女伴， 
应都把、仙歌奏。 
夜永风生悄悄。 
耀冰雪、寒侵重峤。 
今宵休道， 
从来此夕， 
阴多晴少。 
坐久更深， 
露冷襟袖， 
不禁清晓。 
更天风吹下， 
桂香拂袂， 
想蟠根老。
                        </pre>
            </li>
            
            <li>
                <h3>
                    汉宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>向暖南枝， 
最是他潇洒， 
先带春回。 
因何事、向岁晚， 
搀占花魁。 
天公著意， 
安排巧、特地教开。 
知道是， 
仙翁诞节， 
琼英要泛金杯。 
人学寿阳妆面， 
正梁州初按， 
羯鼓声催。 
年年此花开後， 
宴启蓬莱。 
朱颜不老， 
算难教、绿野徘徊。 
消息好， 
行看父子， 
和羹鼎鼐盐梅。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 卢炳</p>
                <pre>常记京华昔浪游。 
青罗买笑万金酬。 
醉中曾此当貂裘。 
自恨山翁今老矣， 
惜花心性谩风流。 
清樽独酌更何愁。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>玻璃翦叶。 
点缀黄金屑。 
雅淡幽姿风味别。 
翠影婆娑弄月。 
秋光占断江南。 
清香鼻观先参。 
一朵折来和露， 
乌云髻畔斜簪。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>罨画池亭， 
对十万、盈盈粉面。 
依翠盖、临风一曲， 
霓裳舞遍。 
亭上人如蓬岛客， 
坐中别有飞琼伴。 
占世间、风月最清凉， 
宜开宴。 
当盛旦， 
歌喉啭。 
齐祝寿， 
金尊劝。 
算才华合侍， 
玉皇香案。 
处事从来坚特操， 
立朝更要持公论。 
使他时、台阁振风声， 
朝天眷。
                        </pre>
            </li>
            
            <li>
                <h3>
                    玉团儿
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 卢炳</p>
                <pre>绿云慢绾新梳束。 
这标致、诸馀不俗。 
邂逅相逢， 
情怀雅合， 
全似深熟。 
耳边笑语论心曲。 
把不定、红生脸肉。 
若得同欢， 
共伊携老， 
心事忒足。
                        </pre>
            </li>
            
            <li>
                <h3>
                    瑞鹧鸪
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 卢炳</p>
                <pre>客里惊嗟又岁除。 
萧萧寒雨滴茅庐。 
山深溪转泉声碎， 
夜永风摇烛影孤。 
冷甚只多烧木叶， 
诗成无处写桃符。 
强酬节物聊清酌， 
今岁屠苏自取疏。
                        </pre>
            </li>
            
            <li>
                <h3>
                    画堂春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>轻红桃杏斗娇妍。 
晓来葱蒨祥烟。 
霓旌绛节下云天。 
行地神仙。 
盛事频封锦诰， 
歌声齐劝金莲。 
教从沧海变桑田。 
富贵长年。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>而今怕听相思曲。 
多情蹙损眉峰绿。 
惜别上扁舟。 
望穷江际楼。 
蛮笺封了发。 
为忆人如雪。 
离恨写教看。 
休令盟约寒。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>韶华七换， 
阻庆生申旦。 
今日向高堂， 
载卮酒、为君满劝。 
绣帘低挂， 
瑞霭□香浓， 
倩双娥， 
敲象板， 
缓缓歌珠贯。 
芝兰挺秀， 
俱是皇家彦。 
只这一般奇， 
见方寸、平生积善。 
几多厚德， 
天锡与遐龄， 
鬓长青， 
颜不老， 
日日开华宴。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>满架冰蕤开遍了。 
试问花神， 
留得春多少。 
清胜荀香娇韵好。 
谢庭风月应难到。 
酒酿新醅名不老。 
醉倒花前， 
真个无烦恼。 
满座清欢供一笑。 
春酲拼却明窗晓。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>残雪犹馀远岭。 
晚烟半隐寒林。 
溶溶春涨绿波深。 
时有渔人钓艇。 
倚岸野梅坠粉。 
蘸溪宫柳摇金。 
凭栏凝伫酒初醒。 
料得谁知此景。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>柴扉人寂草生畦。 
藤蔓乱萦篱。 
秋净楚天如水， 
云叶度墙低。 
同把盏， 
且伸眉。 
对残晖。 
红茱笑拈， 
黄菊斜簪， 
恋饮忘归。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>春事寂。 
苦笋鲥鱼初食。 
风卷绣帘飞絮入。 
柳丝萦似织。 
迅速韶光去急。 
过雨绿阴尤湿。 
回首旧游何处觅。 
远山空伫碧。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>池管闲凝目。 
有玉人、向晚妖娆， 
洗妆梳束。 
雅淡容仪妃子样， 
羞使胭脂点触。 
莹冰雪、精神难掬。 
好是月明微露下， 
似晚凉、初向清泉浴。 
好对我， 
笑羞缩。 
好风拂面浑无俗。 
更撩人清兴， 
异香芬馥。 
惹起新愁无著处， 
细与端相未足。 
俏不忍、游蝶飞扑。 
可惜伊家娇媚态， 
问天公、底事教幽独。 
待拉向， 
锦屏曲。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>雅淡容仪， 
温柔情性。 
偏伊赋得多风韵。 
明眸剪水玉为肌， 
凤鞋弓小金莲衬。 
相见虽频， 
欢娱无定。 
蛮笺写了凭谁问。 
坚心好事有成时， 
须教人道都相称。
                        </pre>
            </li>
            
            <li>
                <h3>
                    醉蓬莱
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>正春回紫陌， 
瑞霭飞浮， 
暖风轻扇。 
皓月初圆， 
觉严城寒浅。 
采结鳌山， 
纱笼银烛， 
与□花争艳。 
午夜融和， 
红莲万顷， 
一齐开遍。 
讼简民熙， 
史君行乐， 
簇拥朱轮， 
旌旗辉暖。 
鼎沸笙歌， 
遏行云不散。 
咫尺泥封， 
促朝天陛， 
侍玉皇香案。 
来岁元宵， 
龙灯影里， 
金杯宜劝。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 卢炳</p>
                <pre>馀霞散绮， 
明河翻雪。 
隐隐鹊桥初结。 
牛郎织女两逢迎， 
□胜却、人间欢悦。 
一宵相会， 
经年离别。 
此语真成浪说。 
细思怎得似嫦娥， 
解独宿、广寒宫阙。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 卢炳</p>
                <pre>阁雨浮云寒尚轻。 
商量雪意未全成。 
莫嫌竹外萧然处， 
忽有幽香透鼻清。 
诗兴逸， 
酒魂醒。 
主人留客更多情。 
不辞满引成痴客， 
且把梅花醉一觥。
                        </pre>
            </li>
            
    </ul>
</body>

</html>