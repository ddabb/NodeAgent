<!DOCTYPE html>
<html lang="zh-CN">

<head>
    <meta charset="UTF-8">
    <title>
        谢逸
    </title>
</head>

<body>
    <h1>
        谢逸
    </h1>
    <p><strong>朝代:</strong>
        宋代
    </p>
    <p><strong>生平:</strong>
        谢逸（？-1113） 字无逸，号溪堂，抚州临川（今江西抚州）人。屡举进士不第，以诗文自娱，布衣终身。曾作蝶诗三百首，多有佳句，盛传一时，时人因称“谢蝴蝶”。江西诗派重要作家。其词既具花间之浓艳，又有晏殊、欧阳修之婉柔，长于写景，风格轻倩飘逸。有《溪堂集》、《溪堂词》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    七娘子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>风剪冰花飞零乱。 
映梅梢、素影摇清浅。 
绣幄寒轻， 
兰薰烟暖。 
艳歌催得金荷卷。 
游梁已觉相如倦。 
忆去年、舟渡淮南岸。 
别後销魂， 
冷猿寒雁。 
角声只送黄昏怨。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>玉树临风宾欲散， 
黄昏约马嘶庭。 
幽欢未尽有馀清。 
琼糜方一啜， 
银烛已双擎。 
坐久香津生齿颊， 
何须五斗消酲。 
艳歌声里醉魂醒。 
明年思此会， 
旌旆想登瀛。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>荷花风细。 
乞巧楼中凉似水。 
天幕低垂。 
新月弯环浅晕眉。 
桥横乌鹊。 
不负年年云外约。 
残漏疏钟。 
肠断朝霞一缕红。
                        </pre>
            </li>
            
            <li>
                <h3>
                    千秋岁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>楝花飘砌。 
蔌蔌清香细。 
梅雨过， 
苹风起。 
情随湘水远， 
梦绕吴峰翠。 
琴书倦， 
鹧鸪唤起南窗睡。 
密意无人寄。 
幽恨凭谁洗。 
修竹畔， 
疏帘里。 
歌馀尘拂扇， 
舞罢风掀袂。 
人散後， 
一钩淡月天如水。
                        </pre>
            </li>
            
            <li>
                <h3>
                    南乡子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>浅色染春衣。 
衣上双双小雁飞。 
袖卷藕丝寒玉瘦， 
弹棋。 
赢得尊前酒一卮。 
冰雪拂胭脂。 
绛蜡香融落日西。 
唱彻阳关人欲去， 
依依。 
醉眼横波翠黛低。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>雨洗溪光净， 
风掀柳带斜。 
画楼朱户玉人家。 
帘外一眉新月、浸梨花。 
金鸭香凝袖， 
铜荷烛映纱。 
凤盘宫锦小屏遮。 
夜静寒生春笋、理琵琶。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>烟雨幂横塘， 
绀色涵清浅。 
谁把并州快剪刀， 
剪取吴江半。 
隐几岸乌巾， 
细葛含风软。 
不见柴桑避俗翁， 
心共孤云远。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>疏雨洗烟波， 
雨过满江秋色。 
风起白鸥零乱， 
破岚光深碧。 
荻花枫叶只供愁， 
清吟写岑寂。 
吟罢倚阑无语， 
听一声羌笛。
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>门外落花流水。 
日暖杜鹃声碎。 
蕃马小屏风， 
一枕画堂春睡。 
如醉。 
如醉。 
正是困人天气。
                        </pre>
            </li>
            
            <li>
                <h3>
                    望江南·忆江南
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 谢逸</p>
                <pre>临川好， 
柳岸转平沙。 
门外澄江丞相宅， 
坛前乔木列仙家。 
春到满城花。 
行乐处， 
舞袖卷轻纱。 
谩摘青梅尝煮酒， 
旋煎白雪试新茶。 
明月上檐牙。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>香肩轻拍。 
尊前忍听， 
一声将息。 
昨夜浓欢， 
今朝别酒， 
明日行客。 
後回来则须来， 
便去也、如何去得。 
无限离情， 
无穷江水， 
无边山色。
                        </pre>
            </li>
            
            <li>
                <h3>
                    武陵春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>画烛笼纱红影乱， 
门外紫骝嘶。 
分破云团月影亏。 
雪浪皱清漪。 
捧碗纤纤春笋瘦， 
乳雾泛冰瓷。 
两袖清风拂袖飞。 
归去酒醒时。
                        </pre>
            </li>
            
            <li>
                <h3>
                    江神子·江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>一江秋水碧湾湾。 
绕青山。 
玉连环。 
帘幕低垂， 
人在画图间。 
闲抱琵琶寻旧曲， 
弹未了， 
意阑珊。 
飞鸿数点拂云端。 
倚阑看。 
楚天寒。 
拟倩东风， 
吹梦到长安。 
恰似梨花春带雨， 
愁满眼， 
泪阑干。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 谢逸</p>
                <pre>楼阁帘垂乳燕飞。 
圆荷细细点清溪。 
薰风破闷晚凉时。 
玉轸琴边兰思远， 
霜纨扇里翠眉低。 
揉蓝衫子闹蜂儿。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 谢逸</p>
                <pre>料峭小桃风。 
凝淡春容。 
宝灯山列半天中。 
丽服靓妆携手处， 
笑语匆匆。 
酒滴小槽红。 
一饮千锺。 
铜荷擎烛绛纱笼。 
归去笙歌暄院落， 
月照帘栊。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>晓风残角。 
月里梅花落。 
宿酒醒时滋味恶。 
翠被轻寒漠漠。 
梦回一点相思。 
远山暗蹙双眉。 
不觉肌肤瘦玉， 
但知带减腰围。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>秋水无痕清见底。 
蓼花汀上西风起。 
一叶小舟烟雾里。 
兰棹舣。 
柳条带雨穿双鲤。 
自叹直钩无处使。 
笛声吹彻云山翠。 
脍落霜刀红缕细。 
新酒美。 
醉来独枕莎衣睡。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>金气秋分， 
风清露冷秋期半。 
凉蟾光满。 
桂子飘香远。 
素练宽衣， 
仙仗明飞观。 
霓裳乱。 
银桥人散。 
吹彻昭华管。
                        </pre>
            </li>
            
            <li>
                <h3>
                    燕归梁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>六曲阑干翠幕垂。 
香烬冷金猊。 
日高花外啭黄鹂。 
春睡觉、酒醒时。 
草青南浦， 
云横西塞， 
锦字杳无期。 
东风只送柳绵飞。 
全不管、寄相思。
                        </pre>
            </li>
            
            <li>
                <h3>
                    玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 谢逸</p>
                <pre>青钱点水圆荷绿。 
解箨新篁森嫩玉。 
轻风冉冉楝花香， 
小雨丝丝梅子熟。 
华堂烛烬零金粟。 
人在洞天三十六。 
昭华吹彻管声寒， 
声入寿觞红浪蹙。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>縠纹波面浮鸂鶒。 
蒲芽出水参差碧。 
满院落梅香。 
柳梢初弄黄。 
衣轻红袖皱。 
春困花枝瘦。 
睡起玉钗横。 
隔帘闻晓莺。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>霜清木落， 
深院帘栊静。 
池面卷烟波， 
莹香水、一奁明镜。 
修筠拂槛， 
疏翠挽婵娟， 
山雾敛， 
水云收， 
野阔江天迥。 
红消醉玉， 
酒面风前醒。 
罗幕护轻寒， 
锦屏空、金炉烬冷。 
星横参昴， 
梅径月黄昏， 
清梦觉， 
浅眉颦， 
窗外横斜影。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>角声吹散梅梢雪。 
疏影黄昏月。 
落英点点拂阑干。 
风送清香满院、作轻寒。 
花瓷羯鼓催行酒。 
红袖掺掺手。 
曲声未彻宝杯空。 
饮罢香薰翠被、锦屏中。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>豆蔻梢头春色浅。 
新试纱衣， 
拂袖东风软。 
红日三竿帘幕卷。 
画楼影里双飞燕。 
拢鬓步摇青玉碾。 
缺样花枝， 
叶叶蜂儿颤。 
独倚阑干凝望远。 
一川烟草平如剪。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>花额上堆翠葆， 
远山横处星眸。 
绛宫深锁暮云浮。 
月破黄昏时候。 
谁谓霞衣玉简， 
便孤彩凤秦楼。 
桃源不禁昔人游。 
曾是刘郎邂逅。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>柳絮风轻， 
梨花雨细。 
春阴院落帘垂地。 
碧溪影里小桥横， 
青帘市上孤烟起。 
镜约关情， 
琴心破睡。 
轻寒漠漠侵鸳被。 
酒醒霞散脸边红， 
梦回山蹙眉间翠。
                        </pre>
            </li>
            
            <li>
                <h3>
                    醉桃源·阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>风飘万点落花飞。 
残红枝上稀。 
平芜叶上淡烟迷。 
那堪春鸟啼。 
风细细， 
日迟迟。 
轻纱叠雪衣。 
多情多病懒追随。 
玉人应恨伊。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>霜砧声急。 
潇潇疏雨梧桐湿。 
无言独倚阑干立。 
帘卷黄昏， 
一阵西风入。 
年时画阁佳宾集。 
玉人檀板当筵执。 
银瓶已断丝绳汲。 
莫话前欢， 
忍对屏山泣。
                        </pre>
            </li>
            
            <li>
                <h3>
                    采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>楚山削玉云中碧， 
影落沙汀。 
秋水澄凝。 
一抹江天雁字横。 
金钱满地西风急， 
红蓼烟轻。 
帘外砧声。 
惊起青楼梦不成。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>芦花飘雪迷洲渚。 
送秋水、连天去。 
一叶小舟横别浦。 
数声鸿雁， 
两行鸥鹭。 
天淡潇湘暮。 
蓬窗醉梦惊箫鼓。 
回首青楼在何处。 
柳岸风轻吹残暑。 
菊开青蕊， 
叶飞红树。 
江上潇潇雨。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 谢逸</p>
                <pre>蝶飞烟草， 
莺啼云树， 
满院垂杨阴绿。 
轻风飘散杏梢红， 
更吹皱、池波如縠。 
珠帘日晚， 
银屏人散， 
楼上醉横霜竹。 
一春若道不相思， 
缘底事、红绡褪玉。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 谢逸</p>
                <pre>金节平分院落凉。 
黄昏帘幕卷西厢。 
冰轮碾碎粼粼碧， 
玉斧修成练练光。 
低照户， 
巧侵床。 
锦袍起舞谪仙狂。 
鹊飞影里觥筹乱， 
桂子风前笑语香。
                        </pre>
            </li>
            
    </ul>
</body>

</html>