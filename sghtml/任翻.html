<!DOCTYPE html>
<html lang="zh-CN">

<head>
    <meta charset="UTF-8">
    <title>
        任翻
    </title>
</head>

<body>
    <h1>
        任翻
    </h1>
    <p><strong>朝代:</strong>
        唐代
    </p>
    <p><strong>生平:</strong>
        翻一作蕃。唐末人。诗集一卷，今存诗十八首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    三游巾子山寺感述
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 任翻</p>
                <pre>清秋绝顶竹房开， 
松鹤何年去不回。 
惟有前峰明月在， 
夜深犹过半江来。
                        </pre>
            </li>
            
            <li>
                <h3>
                    再游巾子山寺
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 任翻</p>
                <pre>灵江江上帻峰寺， 
三十年来两度登。 
野鹤尚巢松树遍， 
竹房不见旧时僧。
                        </pre>
            </li>
            
            <li>
                <h3>
                    冬暮野寺
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>江东寒近腊， 
野寺水天昏。 
无酒可销夜， 
随僧早闭门。 
照墙灯影短， 
著瓦雪声繁。 
飘泊仍千里， 
清吟欲断魂。
                        </pre>
            </li>
            
            <li>
                <h3>
                    哭友人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>逢著南州史， 
江边哭问君。 
送终时有雪， 
归葬处无云。 
官库惟留剑， 
邻僧共结坟。 
儿孙未成立， 
谁与集遗文。
                        </pre>
            </li>
            
            <li>
                <h3>
                    宫怨
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 任翻</p>
                <pre>泪干红落脸， 
心尽白垂头。 
自此方知怨， 
从来岂信愁。
                        </pre>
            </li>
            
            <li>
                <h3>
                    宿巾子山禅寺
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 任翻</p>
                <pre>绝顶新秋生夜凉， 
鹤翻松露滴衣裳。 
前峰月映半江水， 
僧在翠微开竹房。
                        </pre>
            </li>
            
            <li>
                <h3>
                    惜花
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 任翻</p>
                <pre>无语与花别， 
细看枝上红。 
明年又相见， 
还恐是愁中。
                        </pre>
            </li>
            
            <li>
                <h3>
                    春晴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>楚国多春雨， 
柴门喜晚晴。 
幽人临水坐， 
好鸟隔花鸣。 
野色临空阔， 
江流接海平。 
门前到溪路， 
今夜月分明。
                        </pre>
            </li>
            
            <li>
                <h3>
                    桐柏观
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>飘飘云外者， 
暂宿聚仙堂。 
半夜人无语， 
中宵月送凉。 
鹤归高树静， 
萤过小池光。 
不得多时住， 
门开是事忙。
                        </pre>
            </li>
            
            <li>
                <h3>
                    洛阳道
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 任翻</p>
                <pre>憧憧洛阳道， 
尘下生春草。 
行者岂无家， 
无人在家老。 
鸡鸣前结束， 
争去恐不早。 
百年路傍尽， 
白日车中晓。 
求富江海狭， 
取贵山岳小。 
二端立在途， 
奔走无由了。
                        </pre>
            </li>
            
            <li>
                <h3>
                    秋晚途次
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>秋色满行路， 
此时心不闲。 
孤贫游上国， 
少壮有衰颜。 
众鸟已归树， 
旅人犹过山。 
萧条远林外， 
风急水潺潺。
                        </pre>
            </li>
            
            <li>
                <h3>
                    秋晚郊居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>远声霜后树， 
秋色水边村。 
野径无来客， 
寒风自动门。 
海山藏日影， 
江月落潮痕。 
惆怅高飞晚， 
年年别故园。
                        </pre>
            </li>
            
            <li>
                <h3>
                    经堕泪碑
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>羊公传化地， 
千古事空存。 
碑已无文字， 
人犹敬子孙。 
岘山长闭恨， 
汉水自流恩。 
数处烟岚色， 
分明是泪痕。
                        </pre>
            </li>
            
            <li>
                <h3>
                    葛仙井
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>古井碧沈沈， 
分明见百寻。 
味甘传邑内， 
脉冷应山心。 
圆入月轮净， 
直涵峰影深。 
自从仙去后， 
汲引到如今。
                        </pre>
            </li>
            
            <li>
                <h3>
                    赠济禅师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>碧峰秋寺内， 
禅客已无情。 
半顶发根白， 
一生心地清。 
竹房侵月静， 
石径到门平。 
山下尘嚣路， 
终年誓不行。
                        </pre>
            </li>
            
            <li>
                <h3>
                    越江渔父
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>借问钓鱼者， 
持竿多少年。 
眼明汀岛畔， 
头白子孙前。 
棹入花时浪， 
灯留雨夜船。 
越江深见底， 
谁识此心坚。
                        </pre>
            </li>
            
            <li>
                <h3>
                    送李衡
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>羁栖亲故少， 
远别惜清才。 
天畔出相送， 
路长知未回。 
欲销今日恨， 
强把异乡杯。 
君去南堂后， 
应无客到来。
                        </pre>
            </li>
            
            <li>
                <h3>
                    长安冬夜书事
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 任翻</p>
                <pre>忧来长不寐， 
往事重思量。 
清渭几年客， 
故衣今夜霜。 
春风谁识面， 
水国但牵肠。 
十二门车马， 
昏明各自忙。
                        </pre>
            </li>
            
    </ul>
</body>

</html>