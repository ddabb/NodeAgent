<!DOCTYPE html>
<html lang="zh-CN">

<head>
    <meta charset="UTF-8">
    <title>
        林宽
    </title>
</head>

<body>
    <h1>
        林宽
    </h1>
    <p><strong>朝代:</strong>
        唐代
    </p>
    <p><strong>生平:</strong>
        林宽，侯官人。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    下第寄欧阳瓒
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 林宽</p>
                <pre>诗人道僻命多奇， 
更值干戈乱起时。 
莫作江宁王少府， 
一生吟苦竟谁知。
                        </pre>
            </li>
            
            <li>
                <h3>
                    关下早行
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>轧轧推危辙， 
听鸡独早行。 
风吹宿霭散， 
月照华山明。 
白首东西客， 
黄河昼夜清。 
相逢皆有事， 
唯我是闲情。
                        </pre>
            </li>
            
            <li>
                <h3>
                    华清宫
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 林宽</p>
                <pre>殿角钟残立宿鸦， 
朝元归驾望无涯。 
香泉空浸宫前草， 
未到春时争发花。
                        </pre>
            </li>
            
            <li>
                <h3>
                    和友人贼后
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>带号乞兵急， 
英雄陷贼围。 
江山犹未静， 
鱼鸟欲何归。 
城露桑榆尽， 
时平老幼稀。 
书从战后得， 
读彻血盈衣。
                        </pre>
            </li>
            
            <li>
                <h3>
                    和周繇校书先辈省中寓直
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 林宽</p>
                <pre>古木重门掩， 
幽深只欠溪。 
此中真吏隐， 
何必更岩栖。 
名姓镌幢记， 
经书逐库题。 
字随飞蠹缺， 
阶与落星齐。 
伴直僧谈静， 
侵霜蛩韵低。 
粘尘贺草没， 
剥粉薛禽迷。 
衰藓墙千堵， 
微阳菊半畦。 
鼓残鸦去北， 
漏在月沉西。 
每忆终南雪， 
几登云阁梯。 
时因搜句次， 
那惜一招携。
                        </pre>
            </li>
            
            <li>
                <h3>
                    哭栖白供奉
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>侍辇才难得， 
三朝有上人。 
琢诗方到骨， 
至死不离贫。 
风帐孤萤入， 
霜阶积叶频。 
夕阳门半掩， 
过此亦无因。
                        </pre>
            </li>
            
            <li>
                <h3>
                    哭造微禅师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>神迁不火葬， 
新塔露疏柽。 
是物皆磨灭， 
唯师出死生。 
虚堂散钓叟， 
怪木哭山精。 
林下路长在， 
无因更此行。
                        </pre>
            </li>
            
            <li>
                <h3>
                    塞上还答友人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>无端游绝塞， 
归鬓已苍然。 
戎羯围中过， 
风沙马上眠。 
草衰频过烧， 
耳冷不闻蝉。 
从此甘贫坐， 
休言更到边。
                        </pre>
            </li>
            
            <li>
                <h3>
                    寄何绍余
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 林宽</p>
                <pre>雁过君犹未入城， 
清贤门下旧知名。 
风波冻马遥逢见， 
革橐饥僮尚挈行。 
住在闲坊无辙迹， 
别来何寺有泉声。 
芙蓉苑北曲江岸， 
期看终南新雪晴。
                        </pre>
            </li>
            
            <li>
                <h3>
                    寄省中知己
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>门掩清曹晚， 
静将乌府邻。 
花开封印早， 
雪下典衣频。 
怪木风吹阁， 
废巢时落薪。 
每怜吾道苦， 
长说向同人。
                        </pre>
            </li>
            
            <li>
                <h3>
                    寓兴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>西母一杯酒， 
空言浩劫春。 
英雄归厚土， 
日月照闲人。 
衰草珠玑冢， 
冷灰龙凤身。 
茂陵骊岫晚， 
过者暗伤神。
                        </pre>
            </li>
            
            <li>
                <h3>
                    少年行
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>柳烟侵御道， 
门映夹城开。 
白日莫空过， 
青春不再来。 
报仇冲雪去， 
乘醉臂鹰回。 
看取歌钟地， 
残阳满坏台。
                        </pre>
            </li>
            
            <li>
                <h3>
                    曲江
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 林宽</p>
                <pre>曲江初碧草初青， 
万毂千蹄匝岸行。 
倾国妖姬云鬓重， 
薄徒公子雪衫轻。 
琼镌狒犭术绕觥舞， 
金蹙辟邪拏拨鸣。 
柳絮杏花留不得， 
随风处处逐歌声。
                        </pre>
            </li>
            
            <li>
                <h3>
                    朱坡
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>朱坡坡上望， 
不似在秦京。 
渐觉溪山秀， 
更高鱼鸟情。 
夜吟禅子室， 
晓爨猎人铛。 
恃此偷佳赏， 
九衢蜩未鸣。
                        </pre>
            </li>
            
            <li>
                <h3>
                    歌风台
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 林宽</p>
                <pre>蒿棘空存百尺基， 
酒酣曾唱大风词。 
莫言马上得天下， 
自古英雄尽解诗。
                        </pre>
            </li>
            
            <li>
                <h3>
                    献同年孔郎中
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 林宽</p>
                <pre>炊琼爇桂帝关居， 
卖尽寒衣典尽书。 
驱马每寻霜影里， 
到门常在鼓声初。 
蟾枝交彩清兰署， 
鸾佩排光映玉除。 
一顾深恩身未杀， 
争期皎日负吹嘘。
                        </pre>
            </li>
            
            <li>
                <h3>
                    省试腊后望春宫
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 林宽</p>
                <pre>皇都初度腊， 
凤辇出深宫。 
高凭楼台上， 
遥瞻灞浐中。 
仗凝霜彩白， 
袍映日华红。 
柳眼方开冻， 
莺声渐转风。 
御沟穿断霭， 
骊岫照斜空。 
时见宸游兴， 
因观稼穑功。
                        </pre>
            </li>
            
            <li>
                <h3>
                    穷冬太学
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>投迹依槐馆， 
荒亭草合时。 
雪深鸢啸急， 
薪湿鼎吟迟。 
默坐同谁话， 
非僧不我知。 
匡庐瀑布畔， 
何日副心期。
                        </pre>
            </li>
            
            <li>
                <h3>
                    终南山
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 林宽</p>
                <pre>标奇耸峻壮长安， 
影入千门万户寒。 
徒自倚天生气色， 
尘中谁为举头看？
                        </pre>
            </li>
            
            <li>
                <h3>
                    苦雨
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 林宽</p>
                <pre>霪霖翳日月， 
穷巷变沟坑。 
骤洒纤枝折， 
奔倾坏堵平。 
蒙簦来客绝， 
跃甃噪蛙狞。 
败屐阴苔积， 
摧檐湿菌生。 
斜飞穿裂瓦， 
迸落打空铛。 
叶底迟归蝶， 
林中滞出莺。 
润侵书缝黑， 
冷浸鬓丝明。 
牖暗参差影， 
阶寒断续声。 
尺薪功比桂， 
寸粒价高琼。 
遥想管弦里， 
无因识此情。
                        </pre>
            </li>
            
            <li>
                <h3>
                    送人宰浦城
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>东南犹阻寇， 
梨岭更谁登。 
作宰应无俸， 
归船必有僧。 
滩平眠獭石， 
烧断饮猿藤。 
岁尽校殊最， 
方当见异能。
                        </pre>
            </li>
            
            <li>
                <h3>
                    送人归日东
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>沧溟西畔望， 
一望一心摧。 
地即同正朔， 
天教阻往来。 
波翻夜作电， 
鲸吼昼为雷。 
门外人参径， 
到时花几开。
                        </pre>
            </li>
            
            <li>
                <h3>
                    送僧游太白峰
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>云深游太白， 
莫惜遍探奇。 
顶上多灵迹， 
尘中少客知。 
悬崖倚冻瀑， 
飞狖过孤枝。 
出定更何事， 
相逢必有诗。
                        </pre>
            </li>
            
            <li>
                <h3>
                    送升道靖恭相公分司
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>东风时不遇， 
果见致君难。 
海岳影犹动， 
鹍鹏势未安。 
星沉关锁冷， 
鸡唱驿灯残。 
谁似二宾客， 
门闲嵩洛寒。
                        </pre>
            </li>
            
            <li>
                <h3>
                    送惠补阙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>诏下搜岩野， 
高人入竹林。 
长因抗疏日， 
便作去官心。 
清俸供僧尽， 
沧洲寄迹深。 
东门有归路， 
徒自弃华簪。
                        </pre>
            </li>
            
            <li>
                <h3>
                    送李员外频之建州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>勾践江头月， 
客星台畔松。 
为郎久不见， 
出守暂相逢。 
鸟泊牵滩索， 
花空押号钟。 
远人思化切， 
休上武夷峰。
                        </pre>
            </li>
            
            <li>
                <h3>
                    送许棠先辈归宣州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>发枯穷律韵， 
字字合埙篪。 
日月所到处， 
姓名无不知。 
莺啼谢守垒， 
苔老谪仙碑。 
诗道丧来久， 
东归为吊之。
                        </pre>
            </li>
            
            <li>
                <h3>
                    送谢石先辈归宣州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>名随春色远， 
湖外已先知。 
花尽方辞醉， 
莺残是放时。 
天寒千尺岳， 
颔白半联诗。 
笋蕨犹堪采， 
荣归及养期。
                        </pre>
            </li>
            
            <li>
                <h3>
                    酬陈樵见寄
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 林宽</p>
                <pre>失意闲眠起更迟， 
又将羁薄谢深知。 
囊书旋入酒家尽， 
纱帽长依僧壁垂。 
待月句新遭鬼哭， 
寻山貌古被猿窥。 
元和才子多如此， 
除却清吟何所为。
                        </pre>
            </li>
            
            <li>
                <h3>
                    长安即事
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 林宽</p>
                <pre>暝鼓才终复晓鸡， 
九门何计出沉迷， 
樵童乱打金吾鼓， 
豪马争奔丞相堤。 
翡翠鬟欹钗上燕， 
麒麟衫束海中犀。 
须知不是诗人事， 
空忆泉声菊畔畦。
                        </pre>
            </li>
            
            <li>
                <h3>
                    长安遣怀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 林宽</p>
                <pre>醉下高楼醒复登， 
任从浮薄笑才能。 
青龙寺里三门上， 
立为南山不为僧。
                        </pre>
            </li>
            
            <li>
                <h3>
                    闻雁
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 林宽</p>
                <pre>接影横空背雪飞， 
声声寒出玉关迟。 
上阳宫里三千梦， 
月冷风清闻过时。
                        </pre>
            </li>
            
            <li>
                <h3>
                    陪郑諴郎中假日省中寓直
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 林宽</p>
                <pre>宪厅名最重， 
假日许从容。 
床满诸司印， 
庭高五粒松。 
井寻芸吏汲， 
茶拆岳僧封。 
鸟度帘旌暮， 
犹吟隔苑钟。
                        </pre>
            </li>
            
    </ul>
</body>

</html>