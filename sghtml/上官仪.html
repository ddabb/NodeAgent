<!DOCTYPE html>
<html lang="zh-CN">

<head>
    <meta charset="UTF-8">
    <title>
        上官仪
    </title>
</head>

<body>
    <h1>
        上官仪
    </h1>
    <p><strong>朝代:</strong>
        唐代
    </p>
    <p><strong>生平:</strong>
        字游韶，陕州陕人。贞观初，擢进士第，召授弘文馆直学士，迁秘书郎。太宗每属文，遣仪视稿，私宴未尝不预。高宗即位，为秘书少监，进西台侍郎，同东西台三品。麟德元年，坐梁王忠事下狱死。仪工诗，其词绮错婉媚，人多效之，谓为上官体。集三十卷，今编诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    从驾闾山咏马
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 上官仪</p>
                <pre>桂香尘处减， 
练影月前空。 
定惑由关吏， 
徒嗟塞上翁。
                        </pre>
            </li>
            
            <li>
                <h3>
                    入朝洛堤步月
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 上官仪</p>
                <pre>脉脉广川流， 
驱马历长洲。 
鹊飞山月曙， 
蝉噪野风秋。 
　
                        </pre>
            </li>
            
            <li>
                <h3>
                    八咏应制二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 上官仪</p>
                <pre>启重帷， 
重帷照文杏。 
翡翠藻轻花， 
流苏媚浮影。 
瑶笙燕始归， 
金堂露初晞。 
风随少女至， 
虹共美人归。 
罗荐已擘鸳鸯被， 
绮衣复有蒲萄带。 
残红艳粉映帘中， 
戏蝶流莺聚窗外。 
洛滨春雪回， 
巫峡暮云来。 
雪花飘玉辇， 
云光上璧台。 
共待新妆出， 
清歌送落梅。 
入丛台， 
丛台裛春露。 
滴沥间深红， 
参差散轻素。 
妆蝶惊复聚， 
黄鹂飞且顾。 
攀折殊未已， 
复值惊飞起。 
送影舞衫前， 
飘香歌扇里。 
望望惜春晖， 
行行犹未归。 
暂得佳游趣， 
更愁花鸟稀。 
且学鸟声调凤管， 
方移花影入鸳机。
                        </pre>
            </li>
            
            <li>
                <h3>
                    和太尉戏赠高阳公
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 上官仪</p>
                <pre>熏炉御史出神仙， 
云鞍羽盖下芝田。 
红尘正起浮桥路， 
青楼遥敞御沟前。 
倾城比态芳菲节， 
绝世相娇是六年。 
惯是洛滨要解佩， 
本是河间好数钱。 
翠钗照耀衔云发， 
玉步逶迤动罗袜。 
石榴绞带轻花转， 
桃枝绿扇微风发。 
无情拂袂欲留宾， 
讵恨深潭不可越。 
天津一别九秋长， 
岂若随闻三日香。 
南国自然胜掌上， 
东家复是忆王昌。
                        </pre>
            </li>
            
            <li>
                <h3>
                    咏画障
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 上官仪</p>
                <pre>芳晨丽日桃花浦， 
珠帘翠帐凤凰楼。 
蔡女菱歌移锦缆， 
燕姬春望上琼钩。 
新妆漏影浮轻扇， 
冶袖飘香入浅流。 
未减行雨荆台下， 
自比凌波洛浦游。
                        </pre>
            </li>
            
            <li>
                <h3>
                    咏雪应诏
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>禁园凝朔气， 
瑞雪掩晨曦。 
花明栖凤阁， 
珠散影娥池。 
飘素迎歌上， 
翻光向舞移。 
幸因千里映， 
还绕万年枝。
                        </pre>
            </li>
            
            <li>
                <h3>
                    奉和山夜临秋
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>殿帐清炎气， 
辇道含秋阴。 
凄风移汉筑， 
流水入虞琴。 
云飞送断雁， 
月上净疏林。 
滴沥露枝响， 
空蒙烟壑深。
                        </pre>
            </li>
            
            <li>
                <h3>
                    奉和秋日即目应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 上官仪</p>
                <pre>上苑通平乐， 
神池迩建章。 
楼台相掩映， 
城阙互相望。 
缇油泛行幔， 
箫吹转浮梁。 
晚云含朔气， 
斜照荡秋光。 
落叶飘蝉影， 
平流写雁行。 
槿散凌风缛， 
荷销裛露香。 
仙歌临枍诣， 
玄豫历长杨。 
归路乘明月， 
千门开未央。
                        </pre>
            </li>
            
            <li>
                <h3>
                    奉和过旧宅应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 上官仪</p>
                <pre>石关清晚夏， 
璇舆御早秋。 
神麾飏珠雨， 
仙吹响飞流。 
沛水祥云泛， 
宛郊瑞气浮。 
大风迎汉筑， 
丛烟入舜球。 
翠梧临凤邸， 
滋兰带鹤舟。 
偃伯歌玄化， 
扈跸颂王游。 
遗簪谬昭奖， 
珥笔荷恩休。
                        </pre>
            </li>
            
            <li>
                <h3>
                    奉和颍川公秋夜
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>泬寥空色远， 
芸黄凄序变。 
涸浦落遵鸿， 
长飙送巢燕。 
千秋流夕景， 
万籁含宵唤。 
峻雉聆金柝， 
层台切银箭。
                        </pre>
            </li>
            
            <li>
                <h3>
                    安德山池宴集
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 上官仪</p>
                <pre>上路抵平津， 
后堂罗荐陈。 
缔交开狎赏， 
丽席展芳辰。 
密树风烟积， 
回塘荷芰新。 
雨霁虹桥晚， 
花落凤台春。 
翠钗低舞席， 
文杏散歌尘。 
方惜流觞满， 
夕鸟已城闉。
                        </pre>
            </li>
            
            <li>
                <h3>
                    故北平公挽歌
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>木落园林旷， 
庭虚风露寒。 
北里清音绝， 
南陔芳草残。 
远气犹标剑， 
浮云尚写冠。 
寂寂琴台晚， 
秋阴入井干。
                        </pre>
            </li>
            
            <li>
                <h3>
                    早春桂林殿应诏
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>步辇出披香， 
清歌临太液。 
晓树流莺满， 
春堤芳草积。 
风光翻露文， 
雪华上空碧。 
花蝶来未已， 
山光暖将夕。
                        </pre>
            </li>
            
            <li>
                <h3>
                    春日
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 上官仪</p>
                <pre>花轻蝶乱仙人杏， 
叶密莺啼帝女桑。 
飞云阁上春应至， 
明月楼中夜未央。
                        </pre>
            </li>
            
            <li>
                <h3>
                    江王太妃挽歌
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>黄鹤悲歌绝， 
椒花清颂馀。 
埃凝写邻镜， 
网结和扉鱼。 
银消风烛尽， 
珠灭夜轮虚。 
别有南陵路， 
幽丛临叶疏。
                        </pre>
            </li>
            
            <li>
                <h3>
                    相和歌辞·王昭君
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>玉关春色晚， 
金河路几千。 
琴悲桂条上， 
笛怨柳花前。 
雾掩临妆月， 
风惊入鬓蝉。 
缄书待还使， 
泪尽白云天。
                        </pre>
            </li>
            
            <li>
                <h3>
                    谢都督挽歌
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>漠漠佳城幽， 
苍苍松槚暮。 
鲁幕飘欲卷， 
宛驷悲还顾。 
楚挽绕庐山， 
胡笳临武库。 
怅然郊原静， 
烟生归鸟度。
                        </pre>
            </li>
            
            <li>
                <h3>
                    酬薛舍人万年宫晚景寓直怀友
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 上官仪</p>
                <pre>奕奕九成台， 
窈窕绝尘埃。 
苍苍万年树， 
玲珑下冥雾。 
池色摇晚空， 
岩花敛馀煦。 
清切丹禁静， 
浩荡文河注。 
留连穷胜托， 
夙期暌善谑。 
东望安仁省， 
西临子云阁。 
长啸披烟霞， 
高步寻兰若。 
金狄掩通门， 
雕鞍归骑喧。 
燕姝对明月， 
荆艳促芳尊。 
别有青山路， 
策杖访王孙。
                        </pre>
            </li>
            
            <li>
                <h3>
                    高密长公主挽歌
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 上官仪</p>
                <pre>湘渚韬灵迹， 
娥台静瑞音。 
凤逐清箫远， 
鸾随幽镜沉。 
霜处华芙落， 
风前银烛侵。 
寂寞平阳宅， 
月冷洞房深。
                        </pre>
            </li>
            
    </ul>
</body>

</html>