<!DOCTYPE html>
<html lang="zh-CN">

<head>
    <meta charset="UTF-8">
    <title>
        曹冠
    </title>
</head>

<body>
    <h1>
        曹冠
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    东坡引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>凉飚生玉宇。 
黄花晓凝露。 
汀苹岸蓼秋将暮。 
登高开宴俎。 
传杯兴逸， 
分咏得句。 
思戏马、长怀古。 
东篱候酒人何处。 
芳尊须送与。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>三洞烟霞多胜致， 
壶中别有登临。 
白鸥飞处晚云深。 
群峰罗户牖， 
空翠入衣襟。 
分得双溪楼上景， 
四时佳趣供吟。 
浩歌鲸饮酒频斟。 
莺花休恨别， 
风月是知音。
                        </pre>
            </li>
            
            <li>
                <h3>
                    使牛子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>晚天雨霁横雌霓。 
帘卷一轩月色。 
纹簟坐苔茵， 
乘兴高歌饮琼液。 
翠瓜冷浸冰壶碧。 
茶罢风生两腋。 
四座沸欢声， 
喜我投壶全中的。
                        </pre>
            </li>
            
            <li>
                <h3>
                    八六子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>晚秋时。 
碧天澄爽， 
云何宋玉兴悲。 
对美景良辰乐事， 
采萸簪菊登临， 
共上翠微。 
堪嗟乌兔如飞。 
秉烛欢游须屡， 
传杯到手休辞。 
念戏马台存， 
隽游安在， 
且开怀抱， 
听歌金缕， 
从教下客疏狂落帽， 
也胜龌龊东篱。 
醉中归。 
花阴月影正移。
                        </pre>
            </li>
            
            <li>
                <h3>
                    兰陵王
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>晚云碧。 
松巘飞泉翠滴。 
双鱼畔、疑是永和， 
曲水流觞旧风物。 
波光映山色。 
时见轻鸥出没。 
壶天邃， 
修竹翠阴， 
虚籁吟风更幽寂。 
登临兴何极。 
上烟际危亭， 
彩笔题石。 
山中猿鹤应相识。 
对远景舒啸， 
壮怀豪逸。 
刘郎何在玩石刻。 
感往事陈迹。 
还忆。 
少年日。 
帅旗鼓文场， 
轩冕京国。 
如今老大机心息。 
有陶令秫酒， 
谢公山屐。 
闲来潭洞， 
醉皓月， 
弄横笛。
                        </pre>
            </li>
            
            <li>
                <h3>
                    凤栖梧·蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>桃杏争妍韶景媚。 
雨霁烟轻， 
山色挼蓝翠。 
绿竹青松依涧水。 
了无一点尘埃气。 
忙里偷闲真得计。 
乘兴携壶， 
文饮欣同志。 
对景挥毫聊寓意。 
赏花对月拚深醉。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>午枕梦游仙， 
身到蓬莱境。 
何事莺声啭绿杨， 
刚把人惊醒。 
乘兴对琴尊， 
寄傲吟光景。 
绕舍清阴映远岑， 
香篆槐堂静。
                        </pre>
            </li>
            
            <li>
                <h3>
                    哨遍
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>壬戍孟秋， 
苏子夜游， 
赤壁舟轻漾。 
观水光、弥渺接遥天， 
月出於东山之上。 
与客同， 
清欢扣舷歌咏， 
开怀饮酒情酣畅。 
如羽化登仙， 
乘风独立， 
飘然遗世高尚。 
客吹箫、音韵远悠扬。 
怨慕舞潜蛟、动凄凉。 
自古英雄， 
孟德周郎。 
旧踪可想。 
噫， 
水与月兮， 
逝者如斯曷尝往。 
变化如一瞬， 
盈虚兮、莫消长。 
自不变而观， 
物我无尽， 
何须感物兴悲怅。 
夫天地之间， 
物各有主， 
惟同风月清赏。 
念江山美景岂可量。 
吾与子、乐之兴徜徉。 
听江渚、樵歌渔唱。 
□侣鱼虾、友麋鹿， 
举匏尊相劝， 
人生堪笑， 
蜉蝣一梦， 
且纵扁舟放浪。 
戏将坡赋度新声， 
试写高怀， 
自娱闲旷。
                        </pre>
            </li>
            
            <li>
                <h3>
                    喜朝天·踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>绣水雕栏， 
绮霞邃宇。 
薰风飒至清无暑。 
花间休唱遏云歌， 
枝头且听娇莺语。 
景物撩人， 
悠然得句。 
深杯戏把纹楸赌。 
胸中邱壑自生凉， 
何须泉石寻佳趣。
                        </pre>
            </li>
            
            <li>
                <h3>
                    喜迁莺
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>艳阳时序。 
向祓禊芳辰， 
登临仙府。 
碧水澄虚， 
修篁耸翠， 
夹径蕙兰香吐。 
春晚巧莺声碎， 
风卷飞红无数。 
凝望处， 
见桑村麦陇， 
竹溪烟浦。 
欢聚。 
须信道， 
游宦东西， 
易得成离阻。 
北海开尊， 
东山乘兴， 
四乐偷闲赢取。 
棋战新来常胜， 
诗瘦只因吟苦。 
心湛静， 
笑白云多事， 
等闲为雨。
                        </pre>
            </li>
            
            <li>
                <h3>
                    夏初临
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>翠入烟岚， 
绿铺槐幄， 
薰风初扇微和。 
茂樾扶疏， 
绛榴花映庭柯。 
瀑泉飞下层坡。 
间新篁、夹迳青莎。 
良辰佳景， 
登临隽游， 
清兴何多。 
流觞高会， 
不减兰亭， 
感怀书事， 
聊寄吟哦。 
升沈变化， 
任它造物如何。 
蹑磴攀萝。 
上冲霄、满饮高歌。 
醉还醒， 
重宴画楼， 
赏玩金波。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>商素肃金飚， 
吹帽又逢佳节。 
乘兴登临舒啸， 
玩云林清绝。 
高歌横剑志平戎， 
酒量与天阔。 
更待醉归开宴， 
赏东篱明月。
                        </pre>
            </li>
            
            <li>
                <h3>
                    定风波
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>万个琅玕筛日影， 
两堤杨柳蘸涟漪。 
鸣鸟一声林愈静。 
吟兴。 
未曾移步已成诗。 
旋汲清湘烹建茗， 
时寻野果劝金卮。 
况有良朋谈妙理。 
适意。 
此欢莫遣俗人知。
                        </pre>
            </li>
            
            <li>
                <h3>
                    宴桃源·如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>西湖避暑棹扁舟。 
忘机狎白鸥。 
荷香十里供瀛洲。 
山光翠欲流。 
歌浩浩， 
思悠悠。 
诗成兴未休。 
清风明月解相留。 
琴声万籁幽。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>风颭池荷雨盖翻。 
明珠千万颗， 
碎仍圆。 
龟鱼浮戏皱清涟。 
翠光映， 
垂柳幂瑶烟。 
幽兴寓薰弦。 
俗尘飞不到， 
小壶天。 
身闲无事自超然。 
拚酩酊， 
一枕梦游仙。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>金飚替暑， 
觉庭梧湘簟， 
凉生秋意。 
玉露宵零仙掌洁， 
云卷碧天如水。 
银汉波澄， 
蟾光练静， 
依约山横翠。 
清商佳景， 
笑它宋玉憔悴。 
堪笑利锁名缰， 
向蜗牛角上， 
所争何事。 
四者难并人易老， 
惟有修真得计。 
荣悴循环， 
功名由命， 
达观明深旨。 
桂花同赏， 
莫辞通夕欢醉。
                        </pre>
            </li>
            
            <li>
                <h3>
                    惜芳菲·惜分飞
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>寓意登临诗与酒。 
豪气直冲牛斗。 
挥翰风雷吼。 
我生嗟在东坡後。 
流水高山琴静奏。 
莫笑知音未偶。 
天意君知否。 
穷通在道吾何有。
                        </pre>
            </li>
            
            <li>
                <h3>
                    望海潮
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 曹冠</p>
                <pre>会稽藩镇， 
舟车都会， 
槐庭燕寝凝香。 
禹穴旧踪， 
兰亭胜致， 
千岩万壑生光。 
舆颂美龚黄。 
庆慈闱戏彩， 
眉寿而康。 
寓兴西园， 
月台风榭赏群芳。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>春芽北苑小方圭。 
碾畔玉尘飞。 
金箸春葱击拂， 
花瓷雪乳珍奇。 
主人情重， 
留连佳客， 
不醉无归。 
邀住清风两腋， 
重斟上马金卮。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>念行藏在道， 
仕宦岂为谋身。 
自谤起营蝇， 
东山高卧， 
北海开尊。 
荣枯置之度外， 
得饶人处， 
谩也饶人。 
须信吾躬道义， 
巍然良贵中存。 
浮名。 
蜗角是非蚊。 
过耳总休论。 
且啸傲幽居， 
清风皓月， 
光景常新。 
佩琴行吟胜景， 
访林泉、避暑赏烟云。 
谁识怀忠畎亩， 
此心常不忘君。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>湖岸千峰。 
嵌岩隐映， 
绿竹青松。 
古寺东西， 
楼台上下， 
烟雾溟濛。 
波光万顷溶溶。 
人面与、荷花共红。 
拨棹归欤， 
一天明月， 
十里香风。
                        </pre>
            </li>
            
            <li>
                <h3>
                    桂飘香
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 曹冠</p>
                <pre>律应清商， 
嫩凉生、金风乍飘林叶。 
玉兔腾精， 
光浸楼台， 
宛似广寒宫阙。 
远山横翠烟霏敛， 
鹊枝绕、蛩声凄切。 
气萧爽， 
一年好处， 
桂花时节。 
香压群芳妙绝。 
记蟾窟高枝， 
两曾攀折。 
思报君亲， 
何事壮怀犹郁。 
传岩莘野时方隐， 
心先定、经纶施设。 
赏花醉， 
持杯更邀皓月。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>造物巧锺赋， 
新腊报花期。 
江梅清瘦， 
只是洁白逞芳姿。 
我欲超群绝类， 
故学仙家繁杏， 
秾艳映横枝。 
朱粉腻香脸， 
酒晕著冰肌。 
玉堂里， 
山驿畔， 
最希奇。 
谁将绛蜡笼玉， 
香雪染胭脂。 
好向歌台舞榭， 
斗取红妆娇面， 
偎倚韵偏宜。 
羌管莫吹动， 
风月正相知。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>自来百卉千葩， 
算多有、异芬清绝。 
此花独赋， 
天然标致， 
於中超越。 
月脸妆匀， 
碧琼枝瘦， 
真仙风骨。 
向严寒雪里， 
千林冻损， 
锺和气、先春发。 
信是芳姿高洁。 
肯趋陪、游蜂戏蝶。 
玉堂静处， 
竹梢斜亚， 
凝烟媚月。 
一任严城上， 
单于奏、角声凄切。 
待芳心结实， 
和羹鼎鼐， 
收功须别。
                        </pre>
            </li>
            
            <li>
                <h3>
                    汉宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>一品天香。 
似蕊真仙质， 
宫额新妆。 
先春为传信息， 
压尽群芳。 
化工著意， 
赋阳和、欺雪凌霜。 
应自负， 
孤标介洁， 
岁寒独友松篁。 
因念广平曾赋， 
爱浮香胧月， 
疏影横窗。 
真堪玉堂对赏， 
琼苑依光。 
江城塞管， 
任龙吟、吹彻何妨。 
君看取， 
和羹事在， 
收功不负东皇。
                        </pre>
            </li>
            
            <li>
                <h3>
                    江神子·江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>雨馀乾鹊报新晴。 
晓风清。 
听莺声。 
飞盖南园， 
游赏赋闲情。 
麦垅黄云堆万顷， 
收刈处， 
有人耕。 
淙琤漱玉涧泉鸣。 
翠峰横。 
碧云凝。 
罨画园林， 
缣素写难成。 
卢橘杨梅时正熟， 
随处赏， 
饮班荆。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 曹冠</p>
                <pre>雁字鳞差印碧空。 
淡云萦缕媚遥峰。 
悠扬舒卷逐西风。 
烟锁绿杨深院静， 
花前寓意劝金锺。 
凤箫一曲月明中。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 曹冠</p>
                <pre>清介百无求。 
民瘼怀忧。 
席珍藏器效前修。 
自负平戎经国略， 
壮气横秋。 
二纪叹淹留。 
寻壑经丘。 
醉吟适意且遨游。 
致主丹心犹未老， 
天意知不。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>榴艳喷红， 
槐阴凝绿， 
薰风初扇微凉。 
新荷舒盖， 
翠色映波光。 
时见金鳞戏跃， 
听莺声、巧啭垂杨。 
谁知我， 
身闲无累， 
对景自襄羊。 
南堂。 
清昼永， 
瑶琴横膝， 
芸帙披香。 
负气冲牛斗， 
操凛冰霜。 
吟笔通神掣电， 
乘高兴、鲸吸飞觞。 
情何憾， 
君亲未报， 
功业志难忘。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>日暖烟轻， 
竹梢映、花阴凌乱。 
微风皱、池光青碧， 
绿杨垂岸。 
艳杏墙头红粉媚， 
幽兰砌下飘香暖。 
称邀宾、明日去寻芳， 
频欢宴。 
光景速， 
浑如箭。 
醉梦里， 
春强半。 
且花前莫厌， 
玉杯频劝。 
一枕游仙方警悟， 
浮名自笑犹萦绊。 
醉挥毫、付与雪儿歌， 
娇莺啭。
                        </pre>
            </li>
            
            <li>
                <h3>
                    粉蝶儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>绕舍清阴， 
还是暮春天气。 
遍苍苔、乱红堆砌。 
问留春不住， 
春怎知人意。 
最关情， 
云杪杜鹃声碎。 
休怨春归， 
四时有花堪醉。 
渐红莲、艳妆依水。 
次芙蓉岩桂， 
与菊英梅蕊。 
称开尊， 
日日殢香偎翠。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>潮生潮落， 
千古长如许。 
吴越旧争衡， 
览遗迹、英雄何处。 
胥神忠愤， 
贾勇助鲸波， 
湍砥柱， 
驾鳌峰， 
万骑轰鼍鼓。 
连天雪浪， 
直上银河去。 
击楫誓中流， 
剑冲星、醉酣起舞。 
丈夫志业， 
当使列云台， 
擒颉利， 
斩楼兰， 
雪耻歼狂虏。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>秋霁姮娥二八， 
寒光逼散浮云。 
小山丛桂吐清芬。 
犹带蟾宫风韵。 
因念两登仙籍， 
恩沾雨露方新。 
汝今妙岁已能文。 
早折高枝荣奋。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>浦溆凝烟。 
谁家女采莲。 
手拈荷花微笑， 
传雅令、侑清欢。 
擘叶劝金船。 
香风袭绮筵。 
最後殷勤一瓣， 
分付与、酒中仙。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>烟村茂樾湾溪畔。 
似远景、摹轻练。 
细草平沙骑款段。 
渔翁欸乃， 
却惊鸥鹭， 
飞起澄波面。 
班荆对饮垂杨岸。 
枝上莺歌如解劝。 
山映斜阳霞绮散。 
醉吟乘兴， 
锦囊诗满， 
爱月归来晚。
                        </pre>
            </li>
            
            <li>
                <h3>
                    风入松
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 曹冠</p>
                <pre>瑶烟敛散媚晴空。 
云淡奇峰。 
澄江金斗平波面， 
扁舟载、蓑笠渔翁。 
仿佛辋川图上， 
依稀苕霅溪中。 
舂锄掠水浪花重。 
飞傍芦丛。 
绮霞斜映征鸿影， 
供吟毫、佳景无穷。 
顿起骑鲸游兴， 
泠然欲御清风。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 曹冠</p>
                <pre>我昔蓬莱侍列仙。 
梦游方悟绊尘缘。 
青春放浪迷诗酒， 
黄卷优游对圣贤。 
嘲水石， 
咏云烟。 
乘风欲往思泠然。 
要知昨夜方壶景， 
只在芸斋杖屦前。
                        </pre>
            </li>
            
    </ul>
</body>

</html>