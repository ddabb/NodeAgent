<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨於陵
    </title>
</head>

<body>
    <h1>
        杨於陵
    </h1>
    <p><strong>朝代:</strong>
        唐代
    </p>
    <p><strong>生平:</strong>
        杨於陵，字达夫，弘农人。年十九，擢进士第，节度使韩滉奇之，妻以女。滉为相，方权幸，於陵不欲进取，退庐建昌。滉卒，乃为膳部员外郎。历中书舍人、户部侍郎。元和初，出为岭南节度使。穆宗立，迁户部尚书，以左仆射致仕。於陵器量方峻，节操坚明，时人尊仰之。卒赠司空。诗三首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    和权载之离合诗
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨於陵</p>
                <pre>校德尽珪璋， 
才臣时所扬。 
放情寄文律， 
方茂经邦术。 
王猷符发挥， 
十载契心期。 
昼游有嘉话， 
书法无隐辞。 
信兹酬和美， 
言与芝兰比。 
昨来恣吟绎， 
日觉祛蒙鄙。
                        </pre>
            </li>
            
            <li>
                <h3>
                    赠毛仙翁
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨於陵</p>
                <pre>先生赤松侣， 
混俗游人间。 
昆阆无穷路， 
何时下故山。 
千年犹孺质， 
秘术救尘寰。 
莫便冲天去， 
云雷不可攀。
                        </pre>
            </li>
            
            <li>
                <h3>
                    郡斋有紫薇双本，自朱明接于徂暑，……
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨於陵</p>
                <pre>晏朝受明命， 
继夏走天衢。 
逮兹三伏候， 
息驾万里途。 
省躬既跼蹐， 
结思多烦纡。 
簿领幸无事， 
宴休谁与娱。 
内斋有嘉树， 
双植分庭隅。 
绿叶下成幄， 
紫花纷若铺。 
摛霞晚舒艳， 
凝露朝垂珠。 
炎沴昼方铄， 
幽姿闲且都。 
夭桃固难匹， 
芍药宁为徒。 
懿此时节久， 
讵同光景驱。 
陶甄试一致， 
品汇乃散殊。 
濯质非受彩， 
无心那夺朱。 
粤予负羁絷， 
留赏益踟蹰。 
通夕靡云倦， 
西南山月孤。
                        </pre>
            </li>
            
    </ul>
</body>

</html>