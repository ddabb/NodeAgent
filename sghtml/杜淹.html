<!DOCTYPE html>
<html lang="zh-CN">

<head>
    <meta charset="UTF-8">
    <title>
        杜淹
    </title>
</head>

<body>
    <h1>
        杜淹
    </h1>
    <p><strong>朝代:</strong>
        唐代
    </p>
    <p><strong>生平:</strong>
        杜淹，字执礼。隋时隐太山，文帝恶之，谪戍江表。秦王引为天策府曹参军，文学馆学士，侍宴，赋诗尤工，赐金钟。坐事流巂州。太宗召拜御史大夫，检校吏部尚书，参预朝政。诗三首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    召拜御史大夫赠袁天纲
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杜淹</p>
                <pre>伊吕深可慕， 
松乔定是虚。 
系风终不得， 
脱屣欲安如。 
且珍纨素美， 
当与薜萝疏。 
既逢杨得意， 
非复久闲居。
                        </pre>
            </li>
            
            <li>
                <h3>
                    咏寒食斗鸡应秦王教
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杜淹</p>
                <pre>寒食东郊道， 
扬鞲竞出笼。 
花冠初照日， 
芥羽正生风。 
顾敌知心勇， 
先鸣觉气雄。 
长翘频扫阵， 
利爪屡通中。 
飞毛遍绿野， 
洒血渍芳丛。 
虽然百战胜， 
会自不论功。
                        </pre>
            </li>
            
            <li>
                <h3>
                    寄赠齐公
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杜淹</p>
                <pre>冠盖游梁日， 
诗书问志年。 
佩兰长坂上， 
攀桂小山前。 
结交澹若水， 
履道直如弦。 
此欢终未极， 
于兹独播迁。 
赭衣登蜀道， 
白首别秦川。 
泪随沟水逝， 
心逐晓旌悬。 
去去逾千里， 
悠悠隔九天。 
郊野间长薄， 
城阙隐凝烟。 
关门共月对， 
山路与云连。 
此时寸心里， 
难用尺书传。 
第三十一卷
                        </pre>
            </li>
            
    </ul>
</body>

</html>