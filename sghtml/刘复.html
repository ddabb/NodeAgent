<!DOCTYPE html>
<html lang="zh-CN">

<head>
    <meta charset="UTF-8">
    <title>
        刘复
    </title>
</head>

<body>
    <h1>
        刘复
    </h1>
    <p><strong>朝代:</strong>
        唐代
    </p>
    <p><strong>生平:</strong>
        刘复，登大历进士第，官水部员外郎。诗十六首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    出三城留别幕中三判官
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘复</p>
                <pre>翔禽托高柯， 
倦客念主人。 
恩义有所知， 
四海同一身。 
况皆旷大姿， 
翰音见良辰。 
陈规佐武略， 
高视据要津。 
常愿投素诚， 
今果得所申。 
金罍列四座， 
广厦无氛尘。 
留连徂暑中， 
观望历数旬。 
河山险以固， 
士卒勇且仁。 
饬装去未归， 
相追越城闉。 
愧无青玉案， 
缄佩永不泯。
                        </pre>
            </li>
            
            <li>
                <h3>
                    出东城
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘复</p>
                <pre>步出东城门， 
独行已彷徨。 
伊洛泛清流， 
密林含朝阳。 
芳景虽可瞩， 
忧怀在中肠。 
人生几何时， 
苒苒随流光。 
愿得心所亲， 
尊酒坐高堂。 
一为浮沉隔， 
会合殊未央。 
双戏水中凫， 
和鸣自翱翔。 
我无此羽翼， 
安可以比方。
                        </pre>
            </li>
            
            <li>
                <h3>
                    夏日
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 刘复</p>
                <pre>映日纱窗深且闲， 
含桃红日石榴殷。 
银瓶绠转桐花井， 
沉水烟销金博山。 
文簟象床娇倚瑟， 
彩奁铜镜懒拈环。 
明朝戏去谁相伴， 
年少相逢狭路间。
                        </pre>
            </li>
            
            <li>
                <h3>
                    夕次襄邑
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘复</p>
                <pre>何处成吾道， 
经年远路中。 
客心犹向北， 
河水自归东。 
古戍飘残角， 
疏林振夕风。 
轻舟难载月， 
那与故人同。
                        </pre>
            </li>
            
            <li>
                <h3>
                    寺居清晨
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘复</p>
                <pre>高枕对晓月， 
衣巾清且凉。 
露华朝未晞， 
滴沥含虚光。 
隔竹闻汲井， 
开扉见焚香。 
幽心感衰病， 
结念依法王。 
青冥早云飞， 
杳霭空鸟翔。 
此情皆有释， 
悠然知所忘。
                        </pre>
            </li>
            
            <li>
                <h3>
                    春游曲
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘复</p>
                <pre>春风戏狭斜， 
相见莫愁家。 
细酌蒲桃酒， 
娇歌玉树花。 
裁衫催白纻， 
迎客走朱车。 
不觉重城暮， 
争栖柳上鸦。
                        </pre>
            </li>
            
            <li>
                <h3>
                    春雨
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘复</p>
                <pre>细雨度深闺， 
莺愁欲懒啼。 
如烟飞漠漠， 
似露湿凄凄。 
草色行看靡， 
花枝暮欲低。 
晓听钟鼓动， 
早送锦障泥。
                        </pre>
            </li>
            
            <li>
                <h3>
                    杂曲
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘复</p>
                <pre>宝剑饰文犀， 
当风似切泥。 
逢君感意气， 
贳酒杜陵西。 
赵女颜虽少， 
宛驹齿正齐。 
娇多不肯别， 
更待夜乌啼。
                        </pre>
            </li>
            
            <li>
                <h3>
                    游仙
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘复</p>
                <pre>税驾倚扶桑， 
逍遥望九州。 
二老佐轩辕， 
移戈戮蚩尤。 
功成弃之去， 
乘龙上天游。 
天上见玉皇， 
寿与天地休。 
俯视昆仑宫， 
五城十二楼。 
王母何窈眇， 
玉质清且柔。 
扬袂折琼枝， 
寄我天东头。 
相思千万岁， 
大运浩悠悠。 
安用知吾道， 
日月不能周。 
寄音青鸟翼， 
谢尔碧海流。
                        </pre>
            </li>
            
            <li>
                <h3>
                    禅门寺暮钟
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 刘复</p>
                <pre>簨簴高悬于阗钟， 
黄昏发地殷龙宫。 
游人忆到嵩山夜， 
叠阁连楼满太空。
                        </pre>
            </li>
            
            <li>
                <h3>
                    经禁城
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘复</p>
                <pre>日没路且长， 
游子欲涕零。 
荒城无人路， 
秋草飞寒萤。 
东南古丘墟， 
莽苍驰郊垌。 
黄云晦断岸， 
枯井临崩亭。 
昔人竟何之， 
穷泉独冥冥。 
苍苔没碑版， 
朽骨无精灵。 
俯仰寄世间， 
忽如流波萍。 
金石非汝寿， 
浮生等臊腥。 
不如学神仙， 
服食求丹经。
                        </pre>
            </li>
            
            <li>
                <h3>
                    送刘秀才南归
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘复</p>
                <pre>鸟啼杨柳垂， 
此别千万里。 
古路入商山， 
春风生灞水。 
停车落日在， 
罢酒离人起。 
蓬户寄龙沙， 
送归情讵已。
                        </pre>
            </li>
            
            <li>
                <h3>
                    送王伦
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘复</p>
                <pre>春江日未曛， 
楚客酣送君。 
翩翩孤黄鹤， 
万里沧洲云。 
四方各有志， 
岂得常顾群。 
山连巴湘远， 
水与荆吴分。 
清光日修阻， 
尺素安可论。 
相思寄梦寐， 
瑶草空氛氲。
                        </pre>
            </li>
            
            <li>
                <h3>
                    送黄晔明府岳州湘阴赴任
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 刘复</p>
                <pre>拟占名场第一科， 
龙门十上困风波。 
三年护塞从戎远， 
万里投荒失意多。 
花县到时铜墨贵， 
叶舟行处水云和。 
遥知布惠苏民后， 
应向祠堂吊汨罗。
                        </pre>
            </li>
            
            <li>
                <h3>
                    长歌行
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘复</p>
                <pre>淮南木落秋云飞， 
楚宫商歌今正悲。 
青春白日不与我， 
当垆举酒劝君持。 
出门驱驰四方事， 
徒用辛勤不得意。 
三山海底无见期， 
百龄世间莫虚弃。 
君不见金城帝业汉家有， 
东制诸侯欲长久。 
奸雄窃命风尘昏， 
函谷重关不能守。 
龙蛇出没经两朝， 
胡虏凭陵大道销。 
河水东流宫阙尽， 
五陵松柏自萧萧。
                        </pre>
            </li>
            
    </ul>
</body>

</html>