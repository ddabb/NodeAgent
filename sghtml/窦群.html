<!DOCTYPE html>
<html lang="zh-CN">

<head>
    <meta charset="UTF-8">
    <title>
        窦群
    </title>
</head>

<body>
    <h1>
        窦群
    </h1>
    <p><strong>朝代:</strong>
        唐代
    </p>
    <p><strong>生平:</strong>
        窦群，字丹列。兄弟皆擢进士第，独群以处士客于毗陵。韦夏卿荐之，为左拾遗，转膳部员外郎，兼侍御史，知杂事。出为唐州刺史，武元衡、李吉甫共引之，召拜吏部郎中。元衡辅政，复荐为中丞。后出为湖南观察使，改黔中，坐事，贬开州刺史。稍迁容管经略使，召还卒。诗二十三首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    东山月下怀友人
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 窦群</p>
                <pre>东山多乔木， 
月午始苍苍。 
虽殊碧海状， 
爱此青苔光。 
高下灭华烛， 
参差启洞房。 
佳人梦馀思， 
宝瑟愁应商。 
皎洁殊未已， 
沈吟限一方。 
宦情哂鸡口， 
世路倦羊肠。 
彼美金石分， 
眷言兰桂芳。 
清晖讵同夕， 
耿耿但相望。
                        </pre>
            </li>
            
            <li>
                <h3>
                    中牟县经鲁公庙
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>青史编名在箧中， 
故林遗庙揖仁风。 
还将文字如颜色， 
暂下蒲车为鲁公。
                        </pre>
            </li>
            
            <li>
                <h3>
                    假日寻花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>武陵缘源不可到， 
河阳带县讵堪夸。 
枝枝如雪南关外， 
一日休闲尽属花。
                        </pre>
            </li>
            
            <li>
                <h3>
                    冬日晓思寄杨二十七炼师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>雨霜地如雪， 
松桂青参差。 
鹤警晨光上， 
步出南轩时。 
所遇各有适， 
我怀亦自怡。 
愿言缄素封， 
昨夜梦琼枝。
                        </pre>
            </li>
            
            <li>
                <h3>
                    初入谏司喜家室至
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>一旦悲欢见孟光， 
十年辛苦伴沧浪。 
不知笔砚缘封事， 
犹问佣书日几行。
                        </pre>
            </li>
            
            <li>
                <h3>
                    北地
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>何事到容州， 
临池照白头。 
兴随年已往， 
愁与水长流。 
黾勉思逋客， 
辛勤悔饭牛。 
诗人亦何意， 
树草欲忘忧。
                        </pre>
            </li>
            
            <li>
                <h3>
                    同王晦伯朱遐景宿慧山寺
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 窦群</p>
                <pre>共访青山寺， 
曾隐南朝人。 
问古松桂老， 
开襟言笑新。 
步移月亦出， 
水映石磷磷。 
予洗肠中酒， 
君濯缨上尘。 
皓彩入幽抱， 
清气逼苍旻。 
信此澹忘归， 
淹留冰玉邻。
                        </pre>
            </li>
            
            <li>
                <h3>
                    奉酬西川武相公晨兴赠友见示之作
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 窦群</p>
                <pre>碧树分晓色， 
宿雨弄清光。 
犹闻子规啼， 
独念一声长。 
眷眷轸芳思， 
依依寄远方。 
情同如兰臭， 
惠比返魂香。 
新什惊变雅， 
古瑟代沈湘。 
殷勤见知己， 
掩抑绕中肠。 
隙驷不我待， 
路人易相忘。 
孤老空许国， 
幽报期苍苍。
                        </pre>
            </li>
            
            <li>
                <h3>
                    时兴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>夙心旷何许， 
日暮依林薄。 
流水不待人， 
孤云时映鹤。 
濛濛千万花， 
曷为神仙药。 
不遇烂柯叟， 
报非旧城郭。
                        </pre>
            </li>
            
            <li>
                <h3>
                    春雨
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>昨日偷闲看花了， 
今朝多雨奈人何。 
人间尽似逢花雨， 
莫爱芳菲湿绮罗。
                        </pre>
            </li>
            
            <li>
                <h3>
                    晚自台中归永宁里南望山色怅然……
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>白发侵侵生有涯， 
青襟曾爱紫河车。 
自怜悟主难归去， 
马上看山恐到家。
                        </pre>
            </li>
            
            <li>
                <h3>
                    晨游昌师院
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 窦群</p>
                <pre>深庭芳草浓， 
晓井山泉溢。 
林馥乱沈烟， 
石润侵经室。 
幽岩鸟飞静， 
晴岭云归密。 
壁藓凝苍华， 
竹阴满晴日。 
生期半宵梦， 
忧绪仍非一。 
若无高世心， 
安能此终毕。
                        </pre>
            </li>
            
            <li>
                <h3>
                    经潼关赠宇文十
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 窦群</p>
                <pre>古有弓旌礼， 
今征草泽臣。 
方同白衣见， 
不是弃繻人。
                        </pre>
            </li>
            
            <li>
                <h3>
                    自京将赴黔南
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>风雨荆州二月天， 
问人初雇峡中船。 
西南一望云和水， 
犹道黔南有四千。
                        </pre>
            </li>
            
            <li>
                <h3>
                    草堂夜坐
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 窦群</p>
                <pre>匣中三尺剑， 
天上少微星。 
勿谓相去远， 
壮心曾不停。
                        </pre>
            </li>
            
            <li>
                <h3>
                    观画鹤
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 窦群</p>
                <pre>华亭不相识， 
卫国复谁知。 
怅望冲天羽， 
甘心任画师。
                        </pre>
            </li>
            
            <li>
                <h3>
                    贞元末东院尝接事今西川武相公于兹……
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>重轩深似谷， 
列柏镇含烟。 
境绝苍蝇到， 
风生白雪前。 
弹冠惊迹近， 
专席感恩偏。 
霄汉朝来下， 
油幢路几千。
                        </pre>
            </li>
            
            <li>
                <h3>
                    赠刘大兄院长
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>万年枝下昔同趋， 
三事行中半已无。 
路自长沙忽相见， 
共惊双鬓别来殊。
                        </pre>
            </li>
            
            <li>
                <h3>
                    送内弟袁德师
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦群</p>
                <pre>南渡登舟即水仙， 
西垣有客思悠然。 
因君相问为官意， 
不卖毗陵负郭田。
                        </pre>
            </li>
            
            <li>
                <h3>
                    雨后月下寄怀羊二十七资州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>夕霁凉飙至， 
翛然心赏谐。 
清光松上月， 
虚白郡中斋。 
置酒平生在， 
开衿愿见乖。 
殷勤寄双鲤， 
梦想入君怀。
                        </pre>
            </li>
            
            <li>
                <h3>
                    雪中遇直
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>寒光凝雪彩， 
限直居粉闱。 
恍疑白云上， 
乍觉金印非。 
树色霭虚空， 
琴声谐素徽。 
明晨阻通籍， 
独卧挂朝衣。
                        </pre>
            </li>
            
            <li>
                <h3>
                    题剑
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>丈夫得宝剑， 
束发曾书绅。 
嗟吁一朝遇， 
愿言千载邻。 
心许留家树， 
辞直断佞臣。 
焉能为绕指， 
拂拭试时人。
                        </pre>
            </li>
            
            <li>
                <h3>
                    黔中书事
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦群</p>
                <pre>万事非京国， 
千山拥丽谯。 
佩刀看日晒， 
赐马傍江调。 
言语多重译， 
壶觞每独谣。 
沿流如著翅， 
不敢问归桡。
                        </pre>
            </li>
            
    </ul>
</body>

</html>