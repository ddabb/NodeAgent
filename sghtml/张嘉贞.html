<!DOCTYPE html>
<html lang="zh-CN">

<head>
    <meta charset="UTF-8">
    <title>
        张嘉贞
    </title>
</head>

<body>
    <h1>
        张嘉贞
    </h1>
    <p><strong>朝代:</strong>
        唐代
    </p>
    <p><strong>生平:</strong>
        张嘉贞，蒲州猗氏人。以五经举，补平乡尉。则天召见，与语大悦，擢监察御史，累迁中书舍人。开元中，拜中书令，后出为定州刺史，知北平军事。将行，上自赋诗，诏百僚出饯于上东门外。嘉贞至州，于恒岳庙中立颂，自为文书石。累封河东侯。诗三首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    奉和圣制送张说巡边
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张嘉贞</p>
                <pre>天锡我宗盟， 
元戎付夏卿。 
多才兼将相， 
必勇独横行。 
经纬称人杰， 
文章作代英。 
山川看是阵， 
草木想为兵。 
不待河冰合， 
犹防塞月明。 
有谋当系丑， 
无战且绥氓。 
阃外传三略， 
云中冀一平。 
感恩同义激， 
怅别屡魂惊。 
直视前旌掣， 
遥闻后骑鸣。 
还期方定日， 
复此出郊迎。
                        </pre>
            </li>
            
            <li>
                <h3>
                    奉和早登太行山中言志应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张嘉贞</p>
                <pre>明发扈山巅， 
飞龙高在天。 
山南平对巩， 
山北远通燕。 
瞻彼冈峦峻， 
凭兹士马妍。 
九圻行若砥， 
万谷辗如川。 
罗网开三面， 
闾阎问百年。 
泽将春雪比， 
文共晓星连。 
徯后逢今圣， 
登台谢曩贤。 
唯馀事君节， 
不让古人先。
                        </pre>
            </li>
            
            <li>
                <h3>
                    恩敕尚书省僚宴昆明池应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 张嘉贞</p>
                <pre>灵沼初开汉， 
神池旧浴尧。 
昔人徒习武， 
明代此闻韶。 
地脉山川胜， 
天恩雨露饶。 
时光牵利舸， 
春淑覆柔条。 
芳酝酲千日， 
华笺落九霄。 
幸承欢赉重， 
不觉醉归遥。
                        </pre>
            </li>
            
    </ul>
</body>

</html>