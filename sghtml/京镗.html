<!DOCTYPE html>
<html lang="zh-CN">

<head>
    <meta charset="UTF-8">
    <title>
        京镗
    </title>
</head>

<body>
    <h1>
        京镗
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>杰阁耸层霄， 
几度晓风残月。 
同是鵷行旧侣， 
慰十年离别。 
一杯相属莫留残， 
试倚阑干说。 
趁取簪花绿鬓， 
未駸駸如雪。
                        </pre>
            </li>
            
            <li>
                <h3>
                    定风波
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>休卧元龙百尺楼。 
眼高照破古今愁。 
若不擎天为八柱， 
且学鸱夷， 
归泛五湖舟。 
万里西南天一角， 
骑气乘风， 
也作等闲游。 
莫道玉关人老矣， 
壮志凌云， 
依旧不惊秋。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>绣天锦地， 
浣花溪风物， 
尤为奇绝。 
无限兰舟相荡漾， 
缯彩重重装结。 
冀国遗踪， 
杜陵陈迹， 
疑信俱休说。 
笙歌丛里， 
旌旗光映林樾。 
自笑与蜀缘多， 
沧浪亭下， 
饱看烟波阔。 
屡疏求归才请得， 
知我家山心切。 
已是行人， 
犹陪佳客， 
莫放回船发。 
来年今日， 
相思惟共明月。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>算秋来景物， 
皆胜赏、况重阳。 
正露冷欲霜， 
烟轻不雨， 
玉宇开张。 
蜀人从来好事， 
遇良辰、不肯负时光。 
药市家家帘幕， 
酒楼处处丝簧。 
婆娑老子兴难忘。 
聊复与平章。 
也随分登高， 
茱萸缀席， 
菊蕊浮觞。 
明年未知谁健， 
笑杜陵、底事独凄凉。 
不道频开笑口， 
年年落帽何妨。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>明月四时好， 
何事喜中秋。 
瑶台宝鉴， 
宜挂玉宇最高头。 
放出白毫千丈， 
散作太虚一色， 
万象入吾眸。 
星斗避光彩， 
风露助清幽。 
等闲来， 
天一角， 
岁三周。 
东奔西走， 
在处依旧若从游。 
照我尊前只影， 
催我镜中华发， 
蟾兔漫悠悠。 
连璧有佳客， 
乘兴且登楼。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>夜来井络参躔， 
使星一点明如昼。 
谁将天上麒麟， 
锺作人间英秀。 
从橐仪刑， 
御屏名姓， 
暂烦衣绣。 
问西川父老， 
新来喜跃， 
缘何事、曾知否。 
今代澄清妙手。 
为公家、忧心如疚。 
几年繁赋， 
一朝输代， 
恩民特厚。 
初度佳辰， 
恰逢长至， 
从来希有。 
但只将一部， 
欢声百万， 
与公为寿。
                        </pre>
            </li>
            
            <li>
                <h3>
                    汉宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>看透尘寰。 
更禅心似水， 
道力如山。 
前身青冥跨鹄， 
紫府乘鸾。 
世缘一念， 
便等闲、游戏人间。 
须信道， 
云霄步武， 
不应权牧西南。 
此日重临初度， 
正绣衣辉映， 
彩服斓斑。 
人生显途易到， 
容养难攀。 
一时庆事， 
问谁家、得似门阑。 
知未艾， 
百千寿算， 
慈闱长奉亲欢。
                        </pre>
            </li>
            
            <li>
                <h3>
                    洞仙歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>三年锦里， 
见重阳药市。 
车马喧阗管弦沸。 
笑篱边孤寂， 
台上疏狂， 
争得似， 
此日西南都会。 
痴儿官事了， 
乐与民同， 
况值高秋好天气。 
□不羞华发， 
不照衰颜， 
聊满插、黄花一醉。 
道物外、高人有时来， 
问混杂龙蛇， 
个中谁是。
                        </pre>
            </li>
            
            <li>
                <h3>
                    洞庭春色·沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>命驾访嵇， 
泛舟思戴， 
此兴甚浓。 
料情侔杨恽， 
乌乌拊缶， 
意轻殷浩， 
咄咄书空。 
莫讶群芳淹速异， 
到时序推排元自同。 
休怅望， 
任春来桃李， 
秋後芙蓉。 
因嗟锦城四载， 
漫赢得、齿豁头童。 
叹里门密迩， 
易成间阔， 
诗筒频寄， 
难续新工。 
我已怀归今得请， 
念此地迟回谁似公。 
经济手， 
看鸾台凤阁， 
晚节收功。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>雨洗新秋， 
遣凉意、驱除残暑。 
还又是、天孙河鼓， 
一番相遇。 
银汉桥成乌鹊喜， 
金奁丝巧蜘蛛吐。 
见几多、结彩拜楼前， 
穿针女。 
舟楫具， 
将归去。 
尊俎胜， 
休匆遽。 
被西川七夕， 
四回留住。 
此地关心能几辈， 
他年会面知何处。 
更倚阑、豪饮莫辞频， 
歌金缕。
                        </pre>
            </li>
            
            <li>
                <h3>
                    瑞鹤仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>鸳行旧俦侣。 
问底事、迟回西州西处。 
闲居久如许。 
相邻翁对饮， 
诗人联句。 
夤缘会遇。 
过高轩、相逢喜舞。 
正菊天、景物澄鲜， 
切莫趣归言去。 
看取。 
星扉月户。 
雾阁云窗， 
非公孰住。 
从容笑语。 
人生易别难聚。 
恨分违有日， 
留连无计， 
满目离愁忍觑。 
若他时、鱼雁南来， 
把书寄与。
                        </pre>
            </li>
            
            <li>
                <h3>
                    绛都春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>升平似旧。 
正锦里元夕， 
轻寒时候。 
十里轮蹄， 
万户帘帷香风透。 
火城灯市争辉照。 
谁撒□、满空星斗。 
玉箫声里， 
金莲影下， 
月明如画。 
知否。 
良辰美景， 
□丰岁乐国， 
从来希有。 
坐上两贤， 
白玉为山联翩秀。 
笙歌一片围红袖。 
切莫遣、铜壶催漏。 
杯行且与邦人， 
共开笑口。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>试与姮娥语。 
问因何、年年此夜， 
月明如许。 
万顷熔成银世界， 
是处玉壶风露。 
又岂比、寻常三五。 
变化乾坤同一色， 
觉星躔、斗柄皆回互。 
须要我， 
共分付。 
平生脚踏红尘处。 
漫纷纷、鸡虫厚薄， 
燕鸿来去。 
只有婵娟多情在， 
依旧当时雅素。 
空自叹、归心难住。 
留取清光岷江畔， 
照扁舟、送我章江路。 
频引满， 
莫匆遽。
                        </pre>
            </li>
            
            <li>
                <h3>
                    酹江月·念奴娇
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 京镗</p>
                <pre>蟆颐江畔， 
问收拾多少， 
山光水色。 
此是朝宗东去路， 
准拟鸣鼍浮鷁。 
儒馆英游， 
侯藩贤望， 
便合还丹极。 
九重渴想， 
甘泉闻道虚席。 
因念北阙同朝， 
西州联事， 
久矣心相得。 
邂逅天涯拼一笑， 
洗我尘胸俗臆。 
报国无功， 
归田有兴， 
寤寐松坡侧。 
他时音问， 
且凭来信鳞翼。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>芳尘休扑。 
名花唤我相追逐。 
浅妆不比梅敧竹。 
深注朱颜， 
娇面称红烛。 
阿娇合贮黄金屋。 
是谁却遣来空谷。 
酡颜遍倚阑干曲。 
一段风流， 
不枉到西蜀。
                        </pre>
            </li>
            
            <li>
                <h3>
                    雨中花·夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 京镗</p>
                <pre>跨鹤仙姿， 
掣鲸老手， 
从来眼赤腰黄。 
更词源峡水， 
才刃干将。 
处处欢谣载路， 
时时秀句盈囊。 
牛头山畔， 
烦公敛惠， 
许我分光。 
逢迎锦里， 
话旧从容， 
谁知各整行装。 
况正好、登高怀古， 
择胜寻芳。 
少缓红莲开幕， 
何妨黄菊浮觞。 
等闲分首， 
征尘去後， 
目断斜阳。
                        </pre>
            </li>
            
    </ul>
</body>

</html>