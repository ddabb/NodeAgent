<!DOCTYPE html>
<html lang="zh-CN">

<head>
    <meta charset="UTF-8">
    <title>
        洪皓
    </title>
</head>

<body>
    <h1>
        洪皓
    </h1>
    <p><strong>朝代:</strong>
        宋代
    </p>
    <p><strong>生平:</strong>
        洪皓（1088-1155） 字光弼，饶州鄱阳（今江西波阳）人。徽宗政和五年（1115）进士。高宗建炎三年（1129），以徽猷阁待制、假礼部尚书使金。不屈，屡以敌情辗转上达，被扣留十五年始还。除徽猷阁直学士，提举万寿观，兼权直学士院。在朝大义凛然，忤秦桧，屡遭贬。其词多怀念家、国之作。有《鄱阳集》、《鄱阳词》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>冷落天涯今一纪， 
谁怜万里无家。 
三闾憔悴赋怀沙。 
思新增怅望， 
吊影觉敧斜。 
兀坐书堂真可怪， 
销忧殢酒难赊。 
因人成事耻矜夸。 
何时还使节， 
踏雪看梅花。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>蜂房馀液。 
写就南枝凌正色。 
折干垂芳。 
点缀如生秘暗香。 
寿阳妆样。 
纤手拈来簪髻上。 
恍若还家。 
暂睹真花压百花。
                        </pre>
            </li>
            
            <li>
                <h3>
                    忆仙姿·如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>乍到园亭清处。 
面面此君忘去。 
把酒挹幽人， 
仰止七贤高趣。 
吴语。 
吴语。 
弗见满城风絮。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>对金商暮节， 
此时客、意难忘。 
正卉木凋零， 
蛩螀韵切， 
宾雁南翔。 
东篱有黄蕊绽， 
是幽人、最爱折浮觞。 
须信凌霜可赏， 
任他落帽清狂。 
茫茫。 
去国三年， 
行万里、过重阳。 
奈眷恋庭闱， 
矜怜幼稚， 
坠泪回肠。 
凭栏处空引领， 
望江南、不见转凄凉。 
羁旅登高易感， 
况於留滞殊方。
                        </pre>
            </li>
            
            <li>
                <h3>
                    江梅引·江城梅花引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>春还消息访寒梅。 
赏初开。 
梦吟来。 
映雪衔霜、清绝绕风台。 
可怕长洲桃李妒， 
度香远， 
惊愁眼， 
欲媚谁。 
曾动诗兴笑冷蕊。 
效少陵， 
惭下里。 
万株连绮。 
叹金谷、人坠莺飞。 
引领罗浮、翠羽幻青衣。 
月下花神言极丽， 
且同醉， 
休先愁， 
玉笛吹。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 洪皓</p>
                <pre>南北渝盟久未和。 
斯民涂炭死亡多。 
不知何日戢干戈。 
赖有兴王如世祖， 
况闻谋帅得廉颇。 
蔺卿全璧我蹉跎。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>臂上萸囊悬已满。 
杯中菊蕊浮无限。 
纵使登高宁忍看。 
昏复旦。 
心肠似铁还须断。 
岁月川流难把玩。 
平生万事思量遍。 
但对割愁山似剑。 
聊自劝。 
东坡海岛犹三见。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>不假施朱， 
鹤翎初试轻红亚。 
为栽堂下。 
更咏樵人画。 
绿叶青枝， 
辨认诗亏价。 
休催也。 
忍寒郊野。 
留待东坡马。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 洪皓</p>
                <pre>鳌山凤阙， 
多少飞琼侣。 
顒俟翠华临， 
庆新春、金波盈五。 
莲灯开遍， 
侍从尽登楼， 
簪花赴。 
传柑处。 
咫尺聆天语。 
厌厌欲罢， 
宣劝犹旁午。 
扶上玉花骢， 
更踟蹰、梨园四部。 
追思往事， 
一夕九回肠， 
皇恩溥。 
归期阻。 
引领江南路。
                        </pre>
            </li>
            
    </ul>
</body>

</html>