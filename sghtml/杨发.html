<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨发
    </title>
</head>

<body>
    <h1>
        杨发
    </h1>
    <p><strong>朝代:</strong>
        唐代
    </p>
    <p><strong>生平:</strong>
        杨发，字至之，冯翊人。以父遗直客苏州，因家焉。登太和四年进士第，历太常少卿，出为苏州刺史，即其乡里也。后为岭南节度使，以严为治。军乱，贬婺州刺史。诗十三首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    与诸公池上待月
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨发</p>
                <pre>树密云萦岸， 
池遥水际空。 
芰开方吐镜， 
蘋动欲含风。 
渐映沙汀白， 
微分渚叶红。 
金波宜共赏， 
仙棹一宵同。
                        </pre>
            </li>
            
            <li>
                <h3>
                    东斋夜宴酬绍之起居见赠
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨发</p>
                <pre>龙门八上不知津， 
唯有君心困益亲。 
白社追游名自远， 
青袍相映道逾新。 
十年江海鱼缄尽， 
一夜笙歌凤吹频。 
渐老旧交情更重， 
莫将美酒负良辰。
                        </pre>
            </li>
            
            <li>
                <h3>
                    南溪书院
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨发</p>
                <pre>茅屋住来久， 
山深不置门。 
草生垂井口， 
花发接篱根。 
入院将雏鸟， 
攀萝抱子猿。 
曾逢异人说， 
风景似桃源。
                        </pre>
            </li>
            
            <li>
                <h3>
                    宿黄花馆
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨发</p>
                <pre>孤馆萧条槐叶稀， 
暮蝉声隔水声微。 
年年为客路无尽， 
日日送人身未归。 
何处迷鸿离浦月， 
谁家愁妇捣霜衣。 
夜深不卧帘犹卷， 
数点残萤入户飞。
                        </pre>
            </li>
            
            <li>
                <h3>
                    小园秋兴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨发</p>
                <pre>谁言帝城里， 
独作野人居。 
石磴晴看叠， 
山苗晚自锄。 
相惭五秉粟， 
尚癖一车书。 
昔日扬雄宅， 
还无卿相舆。
                        </pre>
            </li>
            
            <li>
                <h3>
                    山泉
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨发</p>
                <pre>半空飞下水， 
势去响如雷。 
静彻啼猿寺， 
高陵坐客台。 
耳同经剑阁， 
身若到天台。 
溅树吹成冻， 
邻祠触作灰。 
深中试榔栗， 
浅处落莓苔。 
半夜重城闭， 
潺湲枕底来。
                        </pre>
            </li>
            
            <li>
                <h3>
                    春园醉醒闲卧小斋
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨发</p>
                <pre>酣醉送馀春， 
醒来恨更频。 
花残蜂蠹物， 
叶暗鸟欺人。 
帘闭高眠贵， 
斋空浩气新。 
从今北窗蝶， 
长是梦中身。
                        </pre>
            </li>
            
            <li>
                <h3>
                    檐雀
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨发</p>
                <pre>弱羽怯孤飞， 
投檐幸所依。 
衔环唯报德， 
贺厦本知归。 
红觜休争顾， 
丹心自识机。 
从来攀凤足， 
生死恋光辉。
                        </pre>
            </li>
            
            <li>
                <h3>
                    残花
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨发</p>
                <pre>已笑良时晚， 
仍悲别酒催。 
暖芳随日薄， 
残片逐风回。 
黛敛愁歌扇， 
妆残泣镜台。 
繁阴莫矜衒， 
终是共尘埃。
                        </pre>
            </li>
            
            <li>
                <h3>
                    玩残花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨发</p>
                <pre>十日浓芳一岁程， 
东风初急眼偏明。 
低枝似泥幽人醉， 
莫道无情似有情。
                        </pre>
            </li>
            
            <li>
                <h3>
                    秋晚日少陵原游山泉之什
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨发</p>
                <pre>喧浊侵肌性未沈， 
每来云外恣幽寻。 
尘衣更喜秋泉洁， 
倦迹方依竹洞深。 
暂过偶然应系分， 
有期终去但劳心。 
唯怜一夜空山月， 
似许他年伴独吟。
                        </pre>
            </li>
            
            <li>
                <h3>
                    秋晴独立南亭
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨发</p>
                <pre>昼对南风独闭关， 
暗期幽鸟去仍还。 
如今有待终身贵， 
未若忘机尽日闲。 
心似蒙庄游物外， 
官惭许掾在人间。 
开襟自向清风笑， 
无限秋光为解颜。
                        </pre>
            </li>
            
    </ul>
</body>

</html>