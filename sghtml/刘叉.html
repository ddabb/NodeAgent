<!DOCTYPE html>
<html lang="zh-CN">

<head>
    <meta charset="UTF-8">
    <title>
        刘叉
    </title>
</head>

<body>
    <h1>
        刘叉
    </h1>
    <p><strong>朝代:</strong>
        唐代
    </p>
    <p><strong>生平:</strong>
        刘叉，元和时人。少任侠，因酒杀人，亡命，会赦出，更折节读书，能为歌诗。闻韩愈接天下士，步归之，作《冰柱》、《雪车》二诗。后以争语不能下宾客，因持愈金数斤去，曰：&amp;quot;此谀墓中人得耳，不若与刘君为
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    与孟东野
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>寒衣草木皮， 
饥饭葵藿根。 
不为孟夫子， 
岂识市井门。
                        </pre>
            </li>
            
            <li>
                <h3>
                    代牛言
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>渴饮颍水流， 
饿喘吴门月。 
黄金如可种， 
我力终不竭。
                        </pre>
            </li>
            
            <li>
                <h3>
                    作诗
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘叉</p>
                <pre>作诗无知音， 
作不如不作。 
未逢赓载人， 
此道终寂寞。 
有虞今已殁， 
来者谁为托。 
朗咏豁心胸， 
笔与泪俱落。
                        </pre>
            </li>
            
            <li>
                <h3>
                    修养
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>损神终日谈虚空， 
不必归命于胎中。 
我神不西亦不东， 
烟收云散何濛濛。 
尝令体如微微风， 
绵绵不断道自冲。 
世人逢一不逢一， 
一回存想一回出。 
只知一切望一切， 
不觉一日损一日。 
劝君修真复识真， 
世上道人多忤人， 
披图醮录益乱神。 
此法那能坚此身， 
心田自有灵地珍。 
惜哉自有不自亲， 
明真汩没随埃尘。
                        </pre>
            </li>
            
            <li>
                <h3>
                    偶书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 刘叉</p>
                <pre>日出扶桑一丈高， 
人间万事细如毛。 
野夫怒见不平处， 
磨损胸中万古刀。
                        </pre>
            </li>
            
            <li>
                <h3>
                    入蜀
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘叉</p>
                <pre>望空问真宰， 
此路为谁开。 
峡色侵天去， 
江声滚地来。 
孔明深有意， 
钟会亦何才。 
信此非人事， 
悲歌付一杯。
                        </pre>
            </li>
            
            <li>
                <h3>
                    冰柱
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>师干久不息， 
农为兵兮民重嗟。 
骚然县宇， 
土崩水溃。 
畹中无熟谷， 
垄上无桑麻。 
王春判序， 
百卉茁甲含葩。 
有客避兵奔游僻， 
跋履险厄至三巴。 
貂裘蒙茸已敝缕， 
鬓发蓬舥。 
雀惊鼠伏， 
宁遑安处。 
独卧旅舍无好梦， 
更堪走风沙。 
天人一夜剪瑛琭， 
诘旦都成六出花。 
南亩未盈尺， 
纤片乱舞空纷拏。 
旋落旋逐朝暾化， 
檐间冰柱若削出交加。 
或低或昂， 
小大莹洁， 
随势无等差。 
始疑玉龙下界来人世， 
齐向茅檐布爪牙。 
又疑汉高帝， 
西方未斩蛇。 
人不识， 
谁为当风杖莫邪。 
铿镗冰有韵， 
的皪玉无瑕。 
不为四时雨， 
徒于道路成泥柤。 
不为九江浪， 
徒为汩没天之涯。 
不为双井水， 
满瓯泛泛烹春茶。 
不为中山浆， 
清新馥鼻盈百车。 
不为池与沼， 
养鱼种芰成霪霪。 
不为醴泉与甘露， 
使名异瑞世俗夸。 
特禀朝澈气， 
洁然自许靡间其迩遐。 
森然气结一千里， 
滴沥声沈十万家。 
明也虽小， 
暗之大不可遮。 
勿被曲瓦， 
直下不能抑群邪。 
奈何时逼， 
不得时在我目中， 
倏然漂去无馀些。 
自是成毁任天理， 
天于此物岂宜有忒赊。 
反令井蛙壁虫变容易， 
背人缩首竞呀呀。 
我愿天子回造化， 
藏之韫椟玩之生光华。
                        </pre>
            </li>
            
            <li>
                <h3>
                    勿执古寄韩潮州
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>古人皆执古， 
不辞冻饿悲。 
今人亦执古， 
自取行坐危。 
老菊凌霜葩， 
狞松抱雪姿。 
武王亦至明， 
宁哀首阳饥。 
仲尼岂非圣， 
但为互乡嗤。 
寸心生万路， 
今古棼若丝。 
逐逐行不尽， 
茫茫休者谁。 
来恨不可遏， 
去悔何足追。 
玉石共笑唾， 
驽骥相奔驰。 
请君勿执古， 
执古徒自隳。
                        </pre>
            </li>
            
            <li>
                <h3>
                    嘲荆卿
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>白虹千里气， 
血颈一剑义。 
报恩不到头， 
徒作轻生士。
                        </pre>
            </li>
            
            <li>
                <h3>
                    塞上逢卢仝
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘叉</p>
                <pre>直到桑干北， 
逢君夜不眠。 
上楼腰脚健， 
怀土眼睛穿。 
斗柄寒垂地， 
河流冻彻天。 
羁魂泣相向， 
何事有诗篇。
                        </pre>
            </li>
            
            <li>
                <h3>
                    天津桥
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 刘叉</p>
                <pre>洛阳宫阙照天地， 
四面山川无毒气。 
谁令汉祖都秦关， 
从此奸雄转相炽。
                        </pre>
            </li>
            
            <li>
                <h3>
                    姚秀才爱予小剑因赠
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>一条古时水， 
向我手心流。 
临行泻赠君， 
勿薄细碎仇。
                        </pre>
            </li>
            
            <li>
                <h3>
                    烈士咏
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>烈士或爱金， 
爱金不为贫。 
义死天亦许， 
利生鬼亦嗔。 
胡为轻薄儿， 
使酒杀平人。
                        </pre>
            </li>
            
            <li>
                <h3>
                    爱碣山石
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>碣石何青青， 
挽我双眼睛。 
爱尔多古峭， 
不到人间行。
                        </pre>
            </li>
            
            <li>
                <h3>
                    狂夫
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>大妻唱舜歌， 
小妻鼓湘瑟。 
狂夫游冶归， 
端坐仍作色。 
不读关雎篇， 
安知后妃德。
                        </pre>
            </li>
            
            <li>
                <h3>
                    独饮
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>尽欲调太羹， 
自古无好手。 
所以山中人， 
兀兀但饮酒。
                        </pre>
            </li>
            
            <li>
                <h3>
                    答孟东野
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>酸寒孟夫子， 
苦爱老叉诗。 
生涩有百篇， 
谓是琼瑶辞。 
百篇非所长， 
忧来豁穷悲。 
唯有刚肠铁， 
百炼不柔亏。 
退之何可骂， 
东野何可欺。 
文王已云没， 
谁顾好爵縻。 
生死守一丘， 
宁计饱与饥。 
万事付杯酒， 
从人笑狂痴。
                        </pre>
            </li>
            
            <li>
                <h3>
                    经战地
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>杀气不上天， 
阴风吹雨血。 
冤魂不入地， 
髑髅哭沙月。 
人命固有常， 
此地何夭折。
                        </pre>
            </li>
            
            <li>
                <h3>
                    老恨
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>雪打杉松残， 
补书书不完。 
懒学渭上翁， 
辛苦把钓竿。
                        </pre>
            </li>
            
            <li>
                <h3>
                    自古无长生劝姚合酒
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>奉子一杯酒， 
为子照颜色。 
但愿腮上红， 
莫管颏下白。 
自古无长生， 
生者何戚戚。 
登山勿厌高， 
四望都无极。 
丘陇逐日多， 
天地为我窄。 
只见李耳书， 
对之空脉脉。 
何曾见天上， 
著得刘安宅。 
若问长生人， 
昭昭孔丘籍。
                        </pre>
            </li>
            
            <li>
                <h3>
                    自问
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 刘叉</p>
                <pre>自问彭城子， 
何人授汝颠。 
酒肠宽似海， 
诗胆大于天。 
断剑徒劳匣， 
枯琴无复弦。 
相逢不多合， 
赖是向林泉。
                        </pre>
            </li>
            
            <li>
                <h3>
                    莫问卜
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>莫问卜， 
人生吉凶皆自速。 
伏羲文王若无死， 
今人不为古人哭。
                        </pre>
            </li>
            
            <li>
                <h3>
                    观八骏图
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 刘叉</p>
                <pre>穆王八骏走不歇， 
海外去寻长日月。 
五云望断阿母宫， 
归来落得新白发。
                        </pre>
            </li>
            
            <li>
                <h3>
                    野哭
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 刘叉</p>
                <pre>棘针生狞义路闲， 
野泉相吊声潺潺。 
哀哉异教溺颓俗， 
淳源一去何时还。
                        </pre>
            </li>
            
            <li>
                <h3>
                    雪车
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 刘叉</p>
                <pre>腊令凝绨三十日， 
缤纷密雪一复一。 
孰云润泽在枯荄， 
闤闠饿民冻欲死。 
死中犹被豺狼食， 
官车初还城垒未完备。 
人家千里无烟火， 
鸡犬何太怨。 
天下恤吾氓， 
如何连夜瑶花乱。 
皎洁既同君子节， 
沾濡多著小人面。 
寒锁侯门见客稀， 
色迷塞路行商断。 
小小细细如尘间， 
轻轻缓缓成朴簌。 
官家不知民馁寒， 
尽驱牛车盈道载屑玉。 
载载欲何之， 
秘藏深宫以御炎酷。 
徒能自卫九重间， 
岂信车辙血， 
点点尽是农夫哭。 
刀兵残丧后， 
满野谁为载白骨。 
远戍久乏粮， 
太仓谁为运红粟。 
戎夫尚逆命， 
扁箱鹿角谁为敌。 
士夫困征讨， 
买花载酒谁为适。 
天子端然少旁求， 
股肱耳目皆奸慝。 
依违用事佞上方， 
犹驱饿民运造化防暑厄。 
吾闻躬耕南亩舜之圣， 
为民吞蝗唐之德。 
未闻孽苦苍生， 
相群相党上下为蝥贼。 
q庙堂食禄不自惭， 
我为斯民叹息还叹息。
                        </pre>
            </li>
            
            <li>
                <h3>
                    饿咏
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 刘叉</p>
                <pre>文王久不出， 
贤士如土贱。 
妻孥从饿死， 
敢爱黄金篆。
                        </pre>
            </li>
            
    </ul>
</body>

</html>