<!DOCTYPE html>
<html lang="zh-CN">

<head>
    <meta charset="UTF-8">
    <title>
        胡宿
    </title>
</head>

<body>
    <h1>
        胡宿
    </h1>
    <p><strong>朝代:</strong>
        唐代
    </p>
    <p><strong>生平:</strong>
        唐末人。诗十九首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    侯家
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>洞户春迟漏箭长， 
短辕初返雒阳傍。 
彩云按曲青岑醴， 
沈水薰衣白璧堂。 
前槛兰苕依玉树， 
后园桐叶护银床。 
宴残红烛长庚烂， 
还促朝珂谒未央。
                        </pre>
            </li>
            
            <li>
                <h3>
                    冲虚观
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>五粒青松护翠苔， 
石门岑寂断纤埃。 
水浮花片知仙路， 
风递鸾声认啸台。 
桐井晓寒千乳敛， 
茗园春嫩一旗开。 
驰烟未勒山亭字， 
可是英灵许再来。
                        </pre>
            </li>
            
            <li>
                <h3>
                    函谷关
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>天开函谷壮关中， 
万古惊尘向此空。 
望气竟能知老子， 
弃繻何不识终童。 
谩持白马先生论， 
未抵鸣鸡下客功。 
符命已归如掌地， 
一丸曾误隗王东。
                        </pre>
            </li>
            
            <li>
                <h3>
                    古别
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>长道何年祖軷休， 
风帆不断岳阳楼。 
佳人挟瑟漳河晓， 
壮士悲歌易水秋。 
九帐青油徒自负， 
百壶芳醑岂消忧。 
至今长乐坡前水， 
不啻秦人怨陇头。
                        </pre>
            </li>
            
            <li>
                <h3>
                    城南
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>昨夜轻阴结夕霏， 
城南十里有香泥。 
初闻山鸟惊新哢， 
遥见林花识旧蹊。 
荡桨远从芳草渡， 
垫巾还傍绿杨堤。 
罗敷正苦桑蚕事， 
惆怅南来五马蹄。
                        </pre>
            </li>
            
            <li>
                <h3>
                    塞上
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>汉家神箭定天山， 
烟火相望万里间。 
契利请盟金匕酒， 
将军归卧玉门关。 
云沈老上妖氛断， 
雪照回中探骑闲。 
五饵已行王道胜， 
绝无刁斗至阗颜。
                        </pre>
            </li>
            
            <li>
                <h3>
                    天街晓望
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 胡宿</p>
                <pre>长乐才闻一叩钟， 
百官初谒未央宫。 
金波穆穆沙堤月， 
玉树    上苑风。 
香重椒兰横结雾， 
气寒龙虎远浮空。 
嗟余索米无人问， 
行避霜台御史骢。
                        </pre>
            </li>
            
            <li>
                <h3>
                    寄昭潭王中立
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>高弦一弄武陵深， 
六幕天空万里心。 
吴苑歌骊成久别， 
楚峰回雁好归音。 
十千美酒花期隔， 
三百枯棋弈思沈。 
莫上孤城频送目， 
浮云西北是家林。
                        </pre>
            </li>
            
            <li>
                <h3>
                    忆荐福寺牡丹
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>十日春风隔翠岑， 
只应繁朵自成阴。 
樽前可要人颓玉， 
树底遥知地侧金。 
花界三千春渺渺， 
铜槃十二夜沈沈。 
雕槃分篸何由得， 
空作西州拥鼻吟。
                        </pre>
            </li>
            
            <li>
                <h3>
                    感旧
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>千里青云未致身， 
马蹄空踏几年尘。 
曾迷玉洞花光老， 
欲过金城柳眼新。 
粉壁已沈题凤字， 
酒垆犹记姓黄人。 
坞中横笛偏多感， 
一涕阑干白角巾。
                        </pre>
            </li>
            
            <li>
                <h3>
                    早夏
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>井辖投多思不禁， 
密垂珠箔昼沈沈。 
睡惊燕语频移枕， 
病起蛛丝半在琴。 
雨径乱花埋宿艳， 
月轩修竹转凉阴。 
一春酒费知多少， 
探尽囊中换赋金。
                        </pre>
            </li>
            
            <li>
                <h3>
                    次韵和朱况雨中之什
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>苍野迷云黯不归， 
远风吹雨入岩扉。 
石床润极琴丝缓， 
水阁寒多酒力微。 
夕梦将成还滴滴， 
春心欲断正霏霏。 
忧花惜月长如此， 
争得东阳病骨肥。
                        </pre>
            </li>
            
            <li>
                <h3>
                    次韵徐爽见寄
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>五两青丝帝渥深， 
平时可敢叹英沈。 
侏儒自是长三尺， 
澼纩都来直数金。 
寂寞死灰人丧偶， 
婆娑生意树交阴。 
年来想见琼枝色， 
久梦蘧蘧到竹林。
                        </pre>
            </li>
            
            <li>
                <h3>
                    残花
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>雨压残红一夜凋， 
晓来帘外正飘摇。 
数枝翠叶空相对， 
万片香魂不可招。 
长乐梦回春寂寂， 
武陵人去水迢迢。 
愁将玉笛传遗恨， 
苦被芳风透绮寮。
                        </pre>
            </li>
            
            <li>
                <h3>
                    津亭
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>津亭欲阕戒棠舟， 
五两风来不暂留。 
西北浮云连魏阙， 
东南初日满秦楼。 
层城渺渺人伤别， 
芳草萋萋客倦游。 
平乐旧欢收不得， 
更凭飞梦到瀛洲。
                        </pre>
            </li>
            
            <li>
                <h3>
                    淮南发运赵邢州被诏归阙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>天台封诏紫泥馨， 
马首前瞻北斗城。 
人在函关先望气， 
帝于京兆最知名。 
一区东第趋晨近， 
数刻西厢接昼荣。 
正是两宫裁化日， 
百金双璧拜虞卿。
                        </pre>
            </li>
            
            <li>
                <h3>
                    淮南王
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>贪铸金钱盗写符， 
何曾七国戒前车。 
长生不待炉中药， 
鸿宝谁收箧里书。 
碧井床空天影在， 
小山人去桂丛疏。 
云中鸡犬无消息， 
麦秀渐渐遍故墟。
                        </pre>
            </li>
            
            <li>
                <h3>
                    赵宗道归辇下
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 胡宿</p>
                <pre>沿牒相逢楚水湄， 
竹林文酒此攀嵇。 
半毡未暖还伤别， 
一臂初交又解携。 
江浦呕哑风送橹， 
河桥勃窣柳垂堤。 
明年四月秦关到， 
洗眼扬州看马蹄。
                        </pre>
            </li>
            
            <li>
                <h3>
                    雪
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 胡宿</p>
                <pre>屏翳驱云结夜阴， 
素花飘坠恶氛沈。 
色欺曹国麻衣浅， 
寒入荆王翠被深。 
天上明河银作水， 
海中仙树玉为林。 
日高独拥  裘卧， 
谁乞长安取酒金。
                        </pre>
            </li>
            
    </ul>
</body>

</html>