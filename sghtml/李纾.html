<!DOCTYPE html>
<html lang="zh-CN">

<head>
    <meta charset="UTF-8">
    <title>
        李纾
    </title>
</head>

<body>
    <h1>
        李纾
    </h1>
    <p><strong>朝代:</strong>
        唐代
    </p>
    <p><strong>生平:</strong>
        李纾（一作舒），字仲舒。天宝末，拜秘书省校书郎。大历初，以吏部侍郎李卿荐，为左补阙，累迁司封员外郎，知制诰，改中书舍人，历礼部侍郎。尝奏，享武成王不当视文宣庙，又奉诏为兴元纪功述及郊庙乐章，诸所论著甚众。贞元中重阳应制诗与刘太真皆为上等。今其诗不传，存乐章十三首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    唐德明兴圣庙乐章·亚献终献
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>惟清惟肃， 
靡闻靡见。 
举备九成， 
俯终三献。 
庆彰曼寿， 
胙撤嘉荐。 
瘗玉埋牲， 
礼神斯遍。
                        </pre>
            </li>
            
            <li>
                <h3>
                    唐德明兴圣庙乐章·兴圣酌献
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>閟宫静谧， 
合乐周张。 
泰尊始献， 
百末重觞。 
震澹存诚， 
庶几迪尝。 
遥源之祚， 
天汉灵长。
                        </pre>
            </li>
            
            <li>
                <h3>
                    唐德明兴圣庙乐章·德明酌献
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>清庙奕奕， 
和乐雍雍。 
器尊牺象， 
礼属宗公。 
白水方祼， 
黄流在中。 
谟明之德， 
万古清风。
                        </pre>
            </li>
            
            <li>
                <h3>
                    唐德明兴圣庙乐章·登歌奠币
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>四时有典， 
百事来祭。 
尊祖奉宗， 
严禋大帝。 
礼先苍璧， 
奠备黝制。 
于万期年， 
熙成帝系。
                        </pre>
            </li>
            
            <li>
                <h3>
                    唐德明兴圣庙乐章·迎俎
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>盛牲实俎， 
涓选休成。 
鼎煁阳燧， 
玉盥阴精。 
有飶嘉豆， 
既和大羹。 
侑以清乐， 
细齐人情。
                        </pre>
            </li>
            
            <li>
                <h3>
                    唐德明兴圣庙乐章·迎神
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>元尊九德， 
佐尧光宅。 
烈祖太宗， 
方周作伯。 
响怀霜露， 
乐变金石。 
白云清风， 
仿佛来格。
                        </pre>
            </li>
            
            <li>
                <h3>
                    唐德明兴圣庙乐章·送神
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>元精回复， 
灵贶繁滋。 
风洒兰路， 
云摇桂旗。 
高丘缅邈， 
凉部逶迟。 
瞻望靡及， 
缠绵永思。
                        </pre>
            </li>
            
            <li>
                <h3>
                    让皇帝庙乐章·亚献终献
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>秩礼有序， 
和音既同。 
九仪不忒， 
三揖将终。 
孝感藩后， 
相维辟公。 
四时之典， 
永永无穷。
                        </pre>
            </li>
            
            <li>
                <h3>
                    让皇帝庙乐章·奠币
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>惟帝时若， 
去而上仙。 
祀用商武， 
乐备宫悬。 
白璧加荐， 
玄纁告虔。 
子孙拜后， 
承兹吉蠲。
                        </pre>
            </li>
            
            <li>
                <h3>
                    让皇帝庙乐章·迎俎
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>祀盛体荐， 
礼协粢盛。 
方周假庙， 
用鲁纯牲。 
捧撤祗敬， 
击拊和鸣。 
受釐归胙， 
既戒而平。
                        </pre>
            </li>
            
            <li>
                <h3>
                    让皇帝庙乐章·迎神
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>皇矣天宗， 
德先王季。 
因心则友， 
克让以位。 
爰命有司， 
式尊前志。 
神其降灵， 
昭飨祀事。
                        </pre>
            </li>
            
            <li>
                <h3>
                    让皇帝庙乐章·送神
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>奠献已事， 
昏昕载分。 
风摇雨散， 
灵卫絪缊。 
龙驾帝服， 
已腾五云。 
泮宫复閟， 
寂寞无闻。
                        </pre>
            </li>
            
            <li>
                <h3>
                    让皇帝庙乐章·酌献
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李纾</p>
                <pre>八音具举， 
三寿既盥。 
洁兹宗彝， 
瑟彼圭瓒。 
兰肴重错， 
椒醑飘散。 
降祚维城， 
永为藩翰。
                        </pre>
            </li>
            
    </ul>
</body>

</html>