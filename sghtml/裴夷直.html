<!DOCTYPE html>
<html lang="zh-CN">

<head>
    <meta charset="UTF-8">
    <title>
        裴夷直
    </title>
</head>

<body>
    <h1>
        裴夷直
    </h1>
    <p><strong>朝代:</strong>
        唐代
    </p>
    <p><strong>生平:</strong>
        裴夷直，字礼卿，河东人，擢进士第。文宗时，历右拾遗、礼部员外郎，进中书舍人。武宗即位，出刺杭州，斥驩州司户参军。宣宗初，复拜江、华等州刺史。终散骑常侍。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    上下七盘二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 裴夷直</p>
                <pre>斗回山路掩皇州， 
二载欢娱一望休。 
从此万重青嶂合， 
无因更得重回头。 
商山半月雨漫漫， 
偶值新晴下七盘。 
山似换来天似洗， 
可怜风日到长安。
                        </pre>
            </li>
            
            <li>
                <h3>
                    临水
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>一见心原断百忧， 
益知身世两悠悠。 
江亭独倚阑干处， 
人亦无言水自流。
                        </pre>
            </li>
            
            <li>
                <h3>
                    令和州买松
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>好觅凌霜质， 
仍须带雨栽。 
须知剖竹日， 
便是看松来。
                        </pre>
            </li>
            
            <li>
                <h3>
                    八月十五日夜
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>去年今夜在商州， 
还为清光上驿楼。 
宛是依依旧颜色， 
自怜人换几般愁。
                        </pre>
            </li>
            
            <li>
                <h3>
                    别蕲春王判官
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>四十年来真久故， 
三千里外暂相逢。 
今日一杯成远别， 
烟波眇眇恨重重。
                        </pre>
            </li>
            
            <li>
                <h3>
                    前山
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>只谓一苍翠， 
不知犹数重。 
晚来云映处， 
更见两三峰。
                        </pre>
            </li>
            
            <li>
                <h3>
                    南诏朱藤杖
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>六节南藤色似朱， 
拄行阶砌胜人扶。 
会须将入深山去， 
倚看云泉作老夫。
                        </pre>
            </li>
            
            <li>
                <h3>
                    发交州日留题解炼师房
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>久喜房廊接， 
今成道路赊。 
明朝回首处， 
此地是天涯。
                        </pre>
            </li>
            
            <li>
                <h3>
                    同乐天中秋夜洛河玩月二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 裴夷直</p>
                <pre>清洛半秋悬璧月， 
彩船当夕泛银河。 
苍龙颔底珠皆没， 
白帝心边镜乍磨。 
海上几时霜雪积， 
人间此夜管弦多。 
须知天地为炉意， 
尽取黄金铸作波。 
不热不寒三五夕， 
晴川明月正相临。 
千珠竞没苍龙颔， 
一镜高悬白帝心。 
几处凄凉缘地远， 
有时惆怅值云阴。 
如何清洛如清昼， 
共见初升又见沈。
                        </pre>
            </li>
            
            <li>
                <h3>
                    和周侍御洛城雪
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>天街飞辔踏琼英， 
四顾全疑在玉京。 
一种相如抽秘思， 
兔园那比凤凰城。
                        </pre>
            </li>
            
            <li>
                <h3>
                    和邢郎中病中重阳强游乐游原
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 裴夷直</p>
                <pre>嘉晨令节共陶陶， 
风景牵情并不劳。 
晓日整冠兰室静， 
秋原骑马菊花高。 
晴光一一呈金刹， 
诗思浸浸逼水曹。 
何必销忧凭外物， 
只将清韵敌春醪。
                        </pre>
            </li>
            
            <li>
                <h3>
                    唁人丧侍儿
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>夜情河耿耿， 
春恨草绵绵。 
唯有嫦娥月， 
从今照墓田。
                        </pre>
            </li>
            
            <li>
                <h3>
                    夜意
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>萧疏尽地林无影， 
浩荡连天月有波。 
独立空亭人睡后， 
洛桥风便水声多。
                        </pre>
            </li>
            
            <li>
                <h3>
                    奉和大梁相公同张员外重九日宴集
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 裴夷直</p>
                <pre>重九思嘉节， 
追欢从谢公。 
酒清欺玉露， 
菊盛愧金风。 
不待秋蟾白， 
须沈落照红。 
更将门下客， 
酬和管弦中。
                        </pre>
            </li>
            
            <li>
                <h3>
                    奉和大梁相公送人二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 裴夷直</p>
                <pre>谢公日日伤离别， 
又向西堂送阿连。 
想到越中秋已尽， 
镜河应羡月团圆。 
北津杨柳迎烟绿， 
南岸阑干映水红。 
君到襄阳渡江处， 
始应回首忆羊公。
                        </pre>
            </li>
            
            <li>
                <h3>
                    奉和大梁相公重九日军中宴会之什
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 裴夷直</p>
                <pre>今古同嘉节， 
欢娱但异名。 
陶公缘绿醑， 
谢傅为苍生。 
酒泛金英丽， 
诗通玉律清。 
何言辞物累， 
方系万人情。
                        </pre>
            </li>
            
            <li>
                <h3>
                    寄婺州李给事二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 裴夷直</p>
                <pre>心尽玉皇恩已远， 
迹留江郡宦应孤。 
不知壮气今何似， 
犹得凌云贯日无。 
瘴鬼翻能念直心， 
五年相遇不相侵。 
目前唯有思君病， 
无底沧溟未是深。
                        </pre>
            </li>
            
            <li>
                <h3>
                    寄杭州崔使君
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>朝下归来只闭关， 
羡君高步出人寰。 
三年不见尘中事， 
满眼江涛送雪山。
                        </pre>
            </li>
            
            <li>
                <h3>
                    寓言
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>秋树却逢暖， 
未凋能几时。 
何须尚松桂， 
摇动暂青枝。
                        </pre>
            </li>
            
            <li>
                <h3>
                    崇山郡
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>地尽炎荒瘴海头， 
圣朝今又放驩兜。 
交州已在南天外， 
更过交州四五州。
                        </pre>
            </li>
            
            <li>
                <h3>
                    席上夜别张主簿
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>红烛剪还明， 
绿尊添又满。 
不愁前路长， 
只畏今宵短。
                        </pre>
            </li>
            
            <li>
                <h3>
                    忆家
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>天海相连无尽处， 
梦魂来往尚应难。 
谁言南海无霜雪， 
试向愁人两鬓看。
                        </pre>
            </li>
            
            <li>
                <h3>
                    戏唐仁烈
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>自知年几偏应少， 
先把屠苏不让春。 
倘更数年逢此日， 
还应惆怅羡他人。
                        </pre>
            </li>
            
            <li>
                <h3>
                    戏酬惟赏上人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>师是浮云无著身， 
我居尘网敢相亲。 
应从海上秋风便， 
偶自飞来不为人。
                        </pre>
            </li>
            
            <li>
                <h3>
                    扬州寄诸子
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>千里隔烟波， 
孤舟宿何处。 
遥思耿不眠， 
淮南夜风雨。
                        </pre>
            </li>
            
            <li>
                <h3>
                    方丈泉
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>循涯不知浅， 
见底似非深。 
永日无波浪， 
澄澄照我心。
                        </pre>
            </li>
            
            <li>
                <h3>
                    春色满皇州
                </h3>
                <p><strong>形式:</strong>
                    词
                </p>
                <p><strong>标签:</strong>
                    唐代, 裴夷直</p>
                <pre>寒销山水地， 
春遍帝王州。 
北阙晴光动， 
南山喜气浮。 
夭红妆暖树， 
急绿走阴沟。 
思妇开香阁， 
王孙上玉楼。 
氛氲直城北， 
骀荡曲江头。 
今日灵台下， 
翻然却是愁。
                        </pre>
            </li>
            
            <li>
                <h3>
                    晚凉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>檐前蔽日多高树， 
竹下添池有小渠。 
山客野僧归去后， 
晚凉移案独临书。
                        </pre>
            </li>
            
            <li>
                <h3>
                    晚望
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>日下夕阴长， 
前山凝积翠。 
白鸟一行飞， 
联联粉书字。
                        </pre>
            </li>
            
            <li>
                <h3>
                    杨柳枝词
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>已作绿丝笼晓日， 
又成飞絮扑晴波。 
隋家不合栽杨柳， 
长遣行人春恨多。
                        </pre>
            </li>
            
            <li>
                <h3>
                    水亭
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>岁律行将变， 
君恩竟未回。 
门前即潮水， 
朝去暮常来。
                        </pre>
            </li>
            
            <li>
                <h3>
                    江上见月怀古
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>月上江平夜不风， 
伏波遗迹半成空。 
今宵倍欲悲陵谷， 
铜柱分明在水中。
                        </pre>
            </li>
            
            <li>
                <h3>
                    漫作
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>月色莫来孤寝处， 
春风又向别人家。 
梁园桃李虽无数， 
断定今年不看花。
                        </pre>
            </li>
            
            <li>
                <h3>
                    献岁书情
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 裴夷直</p>
                <pre>白发添双鬓， 
空宫又一年。 
音书鸿不到， 
梦寐兔空悬。 
地远星辰侧， 
天高雨露偏。 
圣期知有感， 
云海漫相连。
                        </pre>
            </li>
            
            <li>
                <h3>
                    留客
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>青梅欲熟笋初长， 
嫩绿新阴绕砌凉。 
湖馆翛然无俗客， 
白衣居士且匡床。
                        </pre>
            </li>
            
            <li>
                <h3>
                    病中知皇子陂荷花盛发寄王缋
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>十里莲塘路不赊， 
病来帘外是天涯。 
烦君四句遥相寄， 
应得诗中便看花。
                        </pre>
            </li>
            
            <li>
                <h3>
                    省中题新植双松
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>端坐高宫起远心， 
云高水阔共幽沈。 
更堂寓直将谁语， 
自种双松伴夜吟。
                        </pre>
            </li>
            
            <li>
                <h3>
                    秋日
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>六眸龟北凉应早， 
三足乌南日正长。 
常记京关怨摇落， 
如今目断满林霜。
                        </pre>
            </li>
            
            <li>
                <h3>
                    秦中卧病思归
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>索索凉风满树头， 
破窗残月五更秋。 
病身归处吴江上， 
一寸心中万里愁。
                        </pre>
            </li>
            
            <li>
                <h3>
                    穷冬曲江闲步
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>雪尽南坡雁北飞， 
草根春意胜春晖。 
曲江永日无人到， 
独绕寒池又独归。
                        </pre>
            </li>
            
            <li>
                <h3>
                    观淬龙泉剑
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 裴夷直</p>
                <pre>欧冶将成器， 
风胡幸见逢。 
发硎思剸玉， 
投水化为龙。 
讵肯藏深匣， 
终朝用刜钟。 
莲花生宝锷， 
秋日励霜锋。 
炼质才三尺， 
吹毛过百重。 
击磨如不倦， 
提握愿长从。
                        </pre>
            </li>
            
            <li>
                <h3>
                    访刘君
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>扰扰驰蹄又走轮， 
五更飞尽九衢尘。 
灵芝破观深松院， 
还有斋时未起人。
                        </pre>
            </li>
            
            <li>
                <h3>
                    赠美人琴弦
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>应从玉指到金徽， 
万态千情料可知。 
今夜灯前湘水怨， 
殷勤封在七条丝。
                        </pre>
            </li>
            
            <li>
                <h3>
                    送王缋
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>翠羽长将玉树期， 
偶然飞下肯多时。 
翩翩一路岚阴晚， 
却入青葱宿旧枝。
                        </pre>
            </li>
            
            <li>
                <h3>
                    遣意
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>梧桐坠露悲先朽， 
松桂凌霜倚后枯。 
不是世间长在物， 
暂分贞脆竟何殊。
                        </pre>
            </li>
            
            <li>
                <h3>
                    酬卢郎中游寺见招不遇
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴夷直</p>
                <pre>偶出送山客， 
不知游梵宫。 
秋光古松下， 
谁伴一仙翁。
                        </pre>
            </li>
            
            <li>
                <h3>
                    酬唐仁烈相别后喜阻风未发见寄
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>离心一起泪双流， 
春浪无情也白头。 
风若有知须放去， 
莫教重别又重愁。
                        </pre>
            </li>
            
            <li>
                <h3>
                    题江上柳寄李使君
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>桂江南渡无杨柳， 
见此令人眼暂明。 
应学郡中贤太守， 
依依相向许多情。
                        </pre>
            </li>
            
            <li>
                <h3>
                    鹦鹉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴夷直</p>
                <pre>劝尔莫移禽鸟性， 
翠毛红觜任天真。 
如今漫学人言巧， 
解语终须累尔身。
                        </pre>
            </li>
            
    </ul>
</body>

</html>