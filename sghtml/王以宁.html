<!DOCTYPE html>
<html lang="zh-CN">

<head>
    <meta charset="UTF-8">
    <title>
        王以宁
    </title>
</head>

<body>
    <h1>
        王以宁
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>眼看西园红与紫， 
年来几度芳菲。 
吾生四十渐知非。 
祗思青箬笠， 
江上雨霏霏。 
饮酒但知寻夏季， 
不须远慕安期。 
丹成仙去是何时。 
龟藏何必学， 
春日正迟迟。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>未折江南柳， 
先开陇上梅。 
绿情红意到根荄。 
昨夜春随和气、已归来。 
忠力扶昌运， 
冲和保圣胎。 
阳功阴德好栽培。 
他日骑鲸仙路、指蓬莱。
                        </pre>
            </li>
            
            <li>
                <h3>
                    庆双椿·浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 王以宁</p>
                <pre>问政山头景气嘉。 
仙家绿酒荐菖芽。 
仙郎玉女共乘槎。 
学士文章舒锦绣， 
夫人冠帔烂云霞。 
寿香来是道人家。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>云收天碧。 
渐风高露冷， 
群喧初寂。 
远浦归舟荒渡口， 
搴篷横棹堤侧。 
一带澄江， 
十分蟾影， 
千里寒光白。 
襟怀迎爽， 
有人独步携策。 
遥想帘卷琼楼， 
凭阑凝望， 
此意知何极。 
声断琴箫双凤驾， 
凌厉飞仙同籍。 
问汉乘槎， 
采珠临海， 
往事空踪迹。 
莫辞吟赏， 
终宵清景难得。
                        </pre>
            </li>
            
            <li>
                <h3>
                    感皇恩
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>千古洞庭湖， 
百川争注。 
雪浪银涛正如许。 
骑鲸诗客， 
浩气决云飞雾。 
背人歌欸乃， 
凌空去。 
我欲从公， 
翩然鹄举。 
未愿人间相君雨。 
笭箸短棹， 
是我平身真语。 
个中烟景好， 
烦公句。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>大别我知友， 
突兀起西州。 
十年重见， 
依旧秀色照清眸。 
常记鲒碕狂客， 
邀我登楼雪霁， 
杖策拥羊裘。 
山吐月千仞， 
残夜水明楼。 
黄粱梦， 
未觉枕， 
几经秋。 
与君邂逅， 
相逐飞步碧山头。 
举酒一觞今古， 
叹息英雄骨冷， 
清泪不能收。 
鹦鹉更谁赋， 
遗恨满芳洲。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 王以宁</p>
                <pre>快雨疏风六月凉。 
貂蝉人著彩衣裳。 
肃然心拜玉炉香。 
相国趣还调鼎鼐， 
潘舆指日下潇湘。 
秋来江上接归航。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>往事闲思人共怕。 
十年塞上烟尘亚。 
百万铁衣驰铁马。 
都弄罢。 
八风断送归莲社。 
卖药得钱休教化。 
归来醉卧蜗牛舍。 
一颗明珠元不夜。 
非待借。 
神光穿透诸天下。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>千古黄州， 
雪堂奇胜， 
名与赤壁齐高。 
竹楼千字， 
笔势压江涛。 
笑问江头皓月， 
应曾照、今古英豪。 
菖蒲酒， 
窊尊无恙， 
聊共访临皋。 
陶陶。 
谁晤对， 
粲花吐论， 
宫锦纫袍。 
借银涛雪浪， 
一洗尘劳。 
好在江山如画， 
人易老、双鬓难茠。 
升平代， 
凭高望远， 
当赋反离骚。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>雕弓绣帽。 
戏马秦淮道。 
风入马啼轻， 
曾踏遍、淮堤芳草。 
飞英点点， 
春事已阑珊， 
风雨横， 
别离多， 
断送英雄老。 
功名终在， 
休惜芳尊倒。 
谈笑下燕云， 
看千里、风驱电扫。 
男儿此事， 
莫待鬓丝棼， 
汉都护， 
万年觞， 
玉殿春风早。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>归来峰下霜如水。 
明月三千里。 
幽人独立瞰长淮。 
谁棹扁舟一叶、趁潮来。 
洞庭湖上银涛观。 
忆我烟蓑伴。 
此身天地一浮萍。 
去国十年华发、欲星星。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 王以宁</p>
                <pre>梦褥光宗， 
河东右族。 
向来到耳声华熟。 
游从两世纪金兰， 
风流二阮居南北。 
今夕何辰， 
相亲灯烛。 
一廛我愿依韦曲。 
长君未可赋骊驹， 
山人莫为蒲轮促。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 王以宁</p>
                <pre>桃李纷纷春事催。 
桐花风定牡丹开。 
天麟下作人间瑞， 
玉燕清宵入梦来。 
红玉酎， 
紫霞杯。 
五云深处望三台。 
君家况有庭前柏， 
好个擎天八柱材。
                        </pre>
            </li>
            
    </ul>
</body>

</html>