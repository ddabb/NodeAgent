<!DOCTYPE html>
<html lang="zh-CN">

<head>
    <meta charset="UTF-8">
    <title>
        陈子良
    </title>
</head>

<body>
    <h1>
        陈子良
    </h1>
    <p><strong>朝代:</strong>
        唐代
    </p>
    <p><strong>生平:</strong>
        吴人。隋时为杨素记室。入唐，官右卫率府长史，与萧德言、庚抱同为隐太子学士。贞观六年卒。集十卷，今存诗十三首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    七夕观新妇隔巷停车
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 陈子良</p>
                <pre>隔巷遥停幰， 
非复为来迟。 
只言更尚浅， 
未是渡河时。
                        </pre>
            </li>
            
            <li>
                <h3>
                    上之回
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 陈子良</p>
                <pre>承平重游乐， 
诏跸上之回。 
属车响流水， 
清笳转落梅。 
岭云盖道转， 
岩花映绶开。 
下辇便高宴， 
何如在瑶台。
                        </pre>
            </li>
            
            <li>
                <h3>
                    于塞北春日思归
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 陈子良</p>
                <pre>我家吴会青山远， 
他乡关塞白云深。 
为许羁愁长下泪， 
那堪春色更伤心。 
惊鸟屡飞恒失侣， 
落花一去不归林。 
如何此日嗟迟暮， 
悲来还作白头吟。
                        </pre>
            </li>
            
            <li>
                <h3>
                    入蜀秋夜宿江渚
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 陈子良</p>
                <pre>我行逢日暮， 
弭棹独维舟。 
水雾一边起， 
风林两岸秋。 
山阴黑断碛， 
月影素寒流。 
故乡千里外， 
何以慰羁愁。
                        </pre>
            </li>
            
            <li>
                <h3>
                    咏春雪
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 陈子良</p>
                <pre>光映妆楼月， 
花承歌扇风。 
欲妒梅将柳， 
故落早春中。
                        </pre>
            </li>
            
            <li>
                <h3>
                    夏晚寻于政世置酒赋韵
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 陈子良</p>
                <pre>聊从嘉遁所， 
酌醴共抽簪。 
以兹山水地， 
留连风月心。 
长榆落照尽， 
高柳暮蝉吟。 
一返桃源路， 
别后难追寻。
                        </pre>
            </li>
            
            <li>
                <h3>
                    新成安乐宫
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 陈子良</p>
                <pre>春色照兰宫， 
秦女坐窗中。 
柳叶来眉上， 
桃花落脸红。 
拂尘开扇匣， 
卷帐却熏笼。 
衫薄偏憎日， 
裙轻更畏风。
                        </pre>
            </li>
            
            <li>
                <h3>
                    春晚看群公朝还人为八韵
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 陈子良</p>
                <pre>游子惜春暮， 
策杖出蒿莱。 
正直康庄晚， 
群公谒帝回。 
履度南宫至， 
车从北阙来。 
珂影傍明月， 
笳声动落梅。 
迎风采旄转， 
照日绶花开。 
红尘掩鹤盖， 
翠柳拂龙媒。 
绮云临舞阁， 
丹霞薄吹台。 
轻肥宁所羡， 
未若反山隈。
                        </pre>
            </li>
            
            <li>
                <h3>
                    游侠篇
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 陈子良</p>
                <pre>洛阳丽春色， 
游侠骋轻肥。 
水逐车轮转， 
尘随马足飞。 
云影遥临盖， 
花气近熏衣。 
东郊斗鸡罢， 
南皮射雉归。 
日暮河桥上， 
扬鞭惜晚晖。
                        </pre>
            </li>
            
            <li>
                <h3>
                    赋得妓
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 陈子良</p>
                <pre>金谷多欢宴， 
佳丽正芳菲。 
流霞席上满， 
回雪掌中飞。 
明月临歌扇， 
行云接舞衣。 
何必桃将李， 
别有待春晖。
                        </pre>
            </li>
            
            <li>
                <h3>
                    赞德上越国公杨素
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 陈子良</p>
                <pre>君侯称上宰， 
命世挺才英。 
本超骐骥足， 
复蕴风云情。 
摅藻掞锦绮， 
育德润瑶琼。 
已踵四知举， 
非无三杰名。 
济世同舟楫， 
匡政本阿衡。 
雍容入青琐， 
肃穆侍丹楹。 
桂宫擅鸣佩， 
槐路独飞缨。 
高门罗虎戟， 
绮阁丽雕甍。 
金樽酌湛湛， 
歌扇掩盈盈。 
匈奴轶燕蓟， 
烽火照幽并。 
天子命薄伐， 
受脤事专征。 
七德播雄略， 
十万骋行兵。 
雁行蔽虏甸， 
鱼贯出长城。 
交河方饮马， 
瀚海盛扬旌。 
拔剑倚天外， 
蒙犀辉日精。 
弯弧穿伏石， 
挥戈斩大鲸。 
鼓鼙朝作气， 
刁斗夜偏鸣。 
六郡多壮士， 
三边岂足平。 
岭云朝合阵， 
山月夜临营。 
胡尘暗马色， 
芳树动笳声。 
关云未尽散， 
塞雾常自生。 
川长蔓草绿， 
峰迥杂花明。 
小人愧王氏， 
雕文惭马卿。 
滥此叨书记， 
何以谢过荣。 
高山徒仰止， 
终是恨才轻。
                        </pre>
            </li>
            
            <li>
                <h3>
                    送别
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 陈子良</p>
                <pre>落叶聚还散， 
征禽去不归。 
以我穷途泣， 
沾君出塞衣。
                        </pre>
            </li>
            
            <li>
                <h3>
                    酬萧侍中春园听妓
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 陈子良</p>
                <pre>微雨散芳菲， 
中园照落晖。 
红树摇歌扇， 
绿珠飘舞衣。 
繁弦调对酒， 
杂引动思归。 
愁人当此夕， 
羞见落花飞。
                        </pre>
            </li>
            
    </ul>
</body>

</html>