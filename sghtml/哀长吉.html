<!DOCTYPE html>
<html lang="zh-CN">

<head>
    <meta charset="UTF-8">
    <title>
        哀长吉
    </title>
</head>

<body>
    <h1>
        哀长吉
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 哀长吉</p>
                <pre>自从佳偶共黄姑。 
几见设门弧。 
方喜阶庭联玉， 
又闻老蚌生珠。 
一门三秀， 
贾家虎子， 
薛氏鸾雏。 
从此公侯衮衮， 
看看百子成图。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 哀长吉</p>
                <pre>紫陌风光好， 
绣阁绮罗香。 
相将人月圆夜， 
早庆贺新郎。 
先自少年心意， 
为惜殢人娇态， 
久俟愿成双。 
此夕于飞乐， 
共学燕归梁。 
索酒子， 
迎仙客， 
醉红妆。 
诉衷情处， 
些儿好语意难忘。 
但愿千秋岁里， 
结取万年欢会， 
恩爱应天长。 
行喜长春宅， 
兰玉满庭芳。
                        </pre>
            </li>
            
            <li>
                <h3>
                    瑞鹤仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 哀长吉</p>
                <pre>小春天未雪。 
见两蕊三花， 
放梅时节。 
昴宿孕人杰。 
对梅花雪片， 
平分风月。 
冰清玉洁。 
天赋与、仙风道骨。 
更等闲、来访刘仙， 
觅取秘传真诀。 
闻说。 
辉联台宿， 
瑞应文昌， 
世承阀阅。 
相门事业。 
有祖父、旧风烈。 
管泥封飞下， 
沙堤归来， 
光复青毡旧物。 
庆家传、八叶联芳， 
又添一叶。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 哀长吉</p>
                <pre>百和香凝宝络， 
长生酒满金尊。 
葱葱佳气霭庭萱。 
同把椿龄祝愿。 
玉树已生谢砌， 
孙枝复长于门。 
伫看百子共千孙。 
此去公侯衮衮。
                        </pre>
            </li>
            
            <li>
                <h3>
                    齐天乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 哀长吉</p>
                <pre>青鸾海上传芳信。 
蓝田路入仙境。 
万卷书传， 
六奇计运， 
冰玉炯然清润。 
帷褰凤锦。 
□镜启鸾台， 
烟横鸳枕。 
一笑相迎， 
一双两好恰厮称。 
风流人在仙隐。 
更一县、陶柳春近。 
梦想金桃， 
宴分玉果， 
指日送尝汤饼。 
枌榆接畛。 
管此去亲盟， 
镇长交聘。 
自古朱陈， 
一村惟两姓。
                        </pre>
            </li>
            
    </ul>
</body>

</html>