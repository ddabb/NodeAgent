<!DOCTYPE html>
<html lang="zh-CN">

<head>
    <meta charset="UTF-8">
    <title>
        米芾
    </title>
</head>

<body>
    <h1>
        米芾
    </h1>
    <p><strong>朝代:</strong>
        宋代
    </p>
    <p><strong>生平:</strong>
        米芾（1051-1109），初名黻，字元章，号鹿门居士、襄阳漫士、海岳外史，太原人。世称米南宫，又称米颠，书法与蔡襄、苏轼、黄庭坚合称宋四家。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    丑奴儿·采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>踯蹰山下濡须水， 
我更委佗。 
物阜时和。 
迨暇相逢笑复歌。 
江湖楼上凭阑久， 
极目沧波。 
天鉴如磨。 
偏映华簪雪一窝。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>云间皓月。 
光照银淮来万折。 
海岱楼中。 
拂袖雄披楚岸风。 
醉馀清夜。 
羽扇纶巾人入画。 
江远淮长。 
举首宗英醒更狂。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>砧声送风急， 
蟋蟀思高秋。 
我来对景， 
不学宋玉解悲愁。 
收拾凄凉兴况， 
分付尊中醽醁， 
倍觉不胜幽。 
自有多情处， 
明月挂南楼。 
怅襟怀， 
横玉笛， 
韵悠悠。 
清时良夜， 
借我此地倒金瓯。 
可爱一天风物， 
遍倚阑干十二， 
宇宙若萍浮。 
醉困不知醒， 
敧枕卧江流。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 米芾</p>
                <pre>日射平溪玉宇中。 
云横远渚岫重重。 
野花犹向涧边红。 
静看沙头鱼入网， 
闲支藜杖醉吟风。 
小春天气恼人浓。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 米芾</p>
                <pre>祝寿庆生申。 
德日维新。 
期颐眉寿寿长春。 
五福三灵禄永永， 
长寿仙人。 
遐算等庄椿。 
□德康宁。 
年年欢会笑欣欣。 
岁岁仰依□寿域， 
彭祖广成。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>昔日丹阳行乐里。 
紫金浮玉临无地。 
宝阁化成弥勒世。 
龙宫对。 
时时更有天花坠。 
浩渺一天秋水至。 
鲸鲵鼓鬣连山沸。 
员峤岱舆更贔屓。 
无根蒂。 
莫教龙伯邦人戏。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>莘野寥寥， 
渭滨漠漠情何限。 
万重堆案。 
懒更重经眼。 
儿辈休惊， 
头上霜华满。 
功名晚。 
水云萧散。 
漫就驿亭看。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>蒹葭风外烟笼柳。 
数叠遥山眉黛秀。 
微雨过江来。 
烦襟为一开。 
沙边临望处。 
紫燕双飞语。 
举酒送飞云。 
夜凉愁梦频。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>千古涟漪晴绝地。 
海岱楼高， 
下瞰秦淮尾。 
水浸碧天天似水。 
广寒宫阙人间世。 
霭霭春和生海市。 
鏊戴三山， 
顷刻随轮至。 
宝月圆时多异气。 
夜光一颗千金贵。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>溪面荷香粲粲， 
林端远岫青青。 
楚天秋色太多情。 
云卷烟收风定。 
夜静冰娥欲上， 
梦回醉眼初醒。 
玉瓶未耻有新声。 
一曲请君来听。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>薰风吹动满池莲。 
晓云楼阁鲜。 
绣阁华堂嘉会， 
齐拜玉炉烟。 
斟美酒， 
奉觥船。 
祝芳筵。 
宜春耐夏， 
多福壮严， 
富贵长年。
                        </pre>
            </li>
            
            <li>
                <h3>
                    醉太平
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>风炉煮茶。 
霜刀剖瓜。 
暗香微透窗纱。 
是池中藕花。 
高梳髻鸦。 
浓妆脸霞。 
玉尖弹动琵琶。 
问香醪饮麽。
                        </pre>
            </li>
            
            <li>
                <h3>
                    阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 米芾</p>
                <pre>双双鸳鸯戏苹洲。 
几行烟柳柔。 
一声长笛咽清秋。 
碧云生暮愁。 
钩月挂， 
绮霞收。 
浦南人泛舟。 
娟娟何处烛明眸。 
相望徒倚楼。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 米芾</p>
                <pre>暖日晴烘候小春。 
际天和气与精神。 
灵台静养千年寿， 
丹灶全无一点尘。 
寿彭祖， 
寿广成。 
华阳仙裔是今身。 
夜来银汉清如洗， 
南极星中见老人。
                        </pre>
            </li>
            
    </ul>
</body>

</html>