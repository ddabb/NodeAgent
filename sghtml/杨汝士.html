<!DOCTYPE html>
<html lang="zh-CN">

<head>
    <meta charset="UTF-8">
    <title>
        杨汝士
    </title>
</head>

<body>
    <h1>
        杨汝士
    </h1>
    <p><strong>朝代:</strong>
        唐代
    </p>
    <p><strong>生平:</strong>
        杨汝士，字慕巢，虞卿从弟。元和四年，擢进士第。牛僧孺、李宗闵待之善，引为中书舍人。开成初，由兵部侍郎出镇东川，入为吏部侍郎，终刑部尚书。诗七首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    和宗人尚书嗣复祠祭武侯毕，题临淮……
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 杨汝士</p>
                <pre>古柏森然地， 
修严蜀相祠。 
一过荣异代， 
三顾盛当时。 
功德流何远， 
馨香荐未衰。 
敬名探国志， 
饰像慰甿思。 
昔谒从征盖， 
今闻拥信旗。 
固宜光宠下， 
有泪刻前碑。
                        </pre>
            </li>
            
            <li>
                <h3>
                    和段相公夏登张仪楼
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨汝士</p>
                <pre>从公城上来， 
秋近绝纤埃。 
楼古秦规在， 
江分蜀望开。 
远山标宿雪， 
末席本寒灰。 
陪赏今为忝， 
临欢敢诉杯。
                        </pre>
            </li>
            
            <li>
                <h3>
                    和段相公登武担寺西台
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 杨汝士</p>
                <pre>清净此道宫， 
层台复倚空。 
偶时三伏外， 
列席九霄中。 
平视云端路， 
高临树杪风。 
自怜荣末座， 
前日别池笼。
                        </pre>
            </li>
            
            <li>
                <h3>
                    宴杨仆射新昌里第
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 杨汝士</p>
                <pre>隔坐应须赐御屏， 
尽将仙翰入高冥。 
文章旧价留鸾掖， 
桃李新阴在鲤庭。 
再岁生徒陈贺宴， 
一时良史尽传馨。 
当时疏广虽云盛， 
讵有兹筵醉绿醽。
                        </pre>
            </li>
            
            <li>
                <h3>
                    建节后偶作
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨汝士</p>
                <pre>抛却弓刀上砌台， 
上方台榭与云开。 
山僧见我衣裳窄， 
知道新从战地来。
                        </pre>
            </li>
            
            <li>
                <h3>
                    戏柳棠
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨汝士</p>
                <pre>文章漫道能吞凤， 
杯酒何曾解吃鱼。 
今日梓州张社会， 
应须遭这老尚书。
                        </pre>
            </li>
            
            <li>
                <h3>
                    贺筵占赠营妓
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨汝士</p>
                <pre>郎君得意及青春， 
蜀国将军又不贫。 
一曲高歌红一匹， 
两头娘子谢夫人。
                        </pre>
            </li>
            
            <li>
                <h3>
                    题画山水
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 杨汝士</p>
                <pre>太华峰前是故乡， 
路人遥指读书堂。 
如今老大骑官马， 
羞向关西道姓杨。
                        </pre>
            </li>
            
    </ul>
</body>

</html>