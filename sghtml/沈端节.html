<!DOCTYPE html>
<html lang="zh-CN">

<head>
    <meta charset="UTF-8">
    <title>
        沈端节
    </title>
</head>

<body>
    <h1>
        沈端节
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    五福降中天
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>月胧烟澹霜蹊滑， 
孤宿暮林荒驿。 
绕树微吟， 
巡檐索笑， 
自分平生相得。 
冰池半释。 
正节物惊心， 
泪痕沾臆。 
流水溅溅， 
照影古寺满春色。 
沈叹今年未识。 
暗香微动处， 
人□初寂。 
酷爱芳姿， 
最怜幽韵， 
来款禅房深密。 
他时恨□。 
怅却月凌风， 
信音难的。 
雪底幽期， 
为谁还露立。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>远树昏鸦闹， 
衰芦睡鸭双。 
雪篷烟棹炯寒光。 
疑是风林纤月、到船窗。 
时序惊心破， 
江山引梦长。 
思量也待不思量。 
泪染罗巾犹带、旧时香。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>烘手熨笙簧， 
呵冻匀酥面。 
闲向梅花树下行， 
拜月遥相见。 
何处托春心， 
乐府流深怨。 
却拈寒窗傍绮疏， 
恨极东风远。
                        </pre>
            </li>
            
            <li>
                <h3>
                    喜迁莺
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>冰池轻皱。 
喜寒律乍回， 
微阳初透。 
岁晚云黄， 
日晴烟暖， 
昼刻暗添宫漏。 
山色岸容都变， 
春意欲传官柳。 
最好处， 
正酥融粉薄， 
一枝梅瘦。 
行乐， 
春渐近， 
景胜欢长， 
幼眇丝簧奏。 
鸣玉鵷行， 
退朝花院， 
犹有御香沾袖。 
试问西邻虽富， 
何似东皋依旧。 
趁未老， 
便优游林壑， 
围棋把酒。
                        </pre>
            </li>
            
            <li>
                <h3>
                    太常引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>三三五五短长亭。 
都只解、送人行。 
天远树冥冥。 
怅好梦、才成又惊。 
夜堂歌罢， 
小楼钟断， 
归路已闻莺。 
应是困瞢腾。 
问心绪、而今怎生。
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>雨後轻寒天气。 
玉酒中人小醉。 
乍报一番秋， 
晚簟清凉如水。 
忺睡。 
忺睡。 
窗在芭蕉叶底。
                        </pre>
            </li>
            
            <li>
                <h3>
                    忆秦娥
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>凭阑独。 
南山影蘸杯心绿。 
杯心绿。 
悠然忽见， 
卧披横轴。 
西风暗度钗梁玉。 
手香记得人簪菊。 
人簪菊。 
无穷幽韵， 
细看不足。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>寻幽览胜， 
凭危栏、极目风烟平楚。 
自笑飘零惊岁晚， 
欲挂衣冠神武。 
芳甸时巡， 
醉乡日化， 
庭实名花旅。 
阆风蓬顶， 
自来不见烽戍。 
宴罢玉宇琼楼， 
醉中都忘却， 
瑶池归路。 
俯瞰尘寰千万落， 
渺渺峰端栖雾。 
群玉图书， 
广寒宫殿， 
一一经行处。 
相羊物外， 
旷怀高视千古。
                        </pre>
            </li>
            
            <li>
                <h3>
                    惜分飞
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>喜入眉心黄点莹。 
珠佩玲珑透影。 
风露萧萧冷。 
梦回月窟香成阵。 
秋後情怀君莫问。 
拼了因他瘦损。 
不似寻常韵。 
细看没处安排闷。
                        </pre>
            </li>
            
            <li>
                <h3>
                    感皇恩
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>和气霭微宵， 
黄云飘转。 
东阁观梅负诗眼。 
满斟绿酒， 
唱个曲儿亲劝。 
愿从今日去， 
长相见。 
宝幄欢浓， 
玉炉香软。 
彼此宜冬镇长键。 
绣床儿畔， 
渐渐日迟风暖。 
告他事事底， 
饶一线。
                        </pre>
            </li>
            
            <li>
                <h3>
                    探春令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>旧家元夜， 
追随风月， 
连宵欢宴。 
被那懑、引得滴流地， 
一似蛾儿转。 
而今百事心情懒。 
灯下几曾忺看。 
算静中、唯有窗间梅影， 
合是幽人伴。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>天遥野阔雁书空。 
山远暮云中。 
目断江南烟雨， 
□□敧枕春风。 
功名富贵， 
何须计较， 
烟际疏钟。 
解道浅妆浓抹， 
从来惟有坡翁。
                        </pre>
            </li>
            
            <li>
                <h3>
                    江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>秋声昨夜入梧桐。 
雨濛濛。 
洒窗风。 
短杵疏砧， 
将恨到帘栊。 
归梦未成心已远， 
云不断， 
水无穷。 
有人应念水之东。 
鬓如蓬。 
理妆慵。 
览镜沈吟， 
膏沐为谁容。 
多少相思多少事， 
都尽在， 
不言中。
                        </pre>
            </li>
            
            <li>
                <h3>
                    洞仙歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>重阳近也， 
渐秋光凄劲。 
宿雨初收好风景。 
正干戈耆定， 
禾黍丰登， 
人意乐， 
歌舞贤侯美政。 
醉翁游历处， 
胜概依然， 
木落淮南见山影。 
有客共登临， 
醉里疏狂， 
敧乌帽、从嘲雪鬓。 
但目送孤鸿傍危栏， 
笑问道， 
黄花似谁风韵。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 沈端节</p>
                <pre>灯夜香甘动绮筵。 
明珠颗颗泛瓯圆。 
佳人巧意底难传。 
喜见翻溪流细滑， 
却思信手弄轻纤。 
不知辛苦为谁甜。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>雾薄阴轻， 
林深烟暖， 
海棠特地开迟。 
光风绝艳， 
独自殿芳时。 
须信东君注意， 
花神会、别有看持。 
群英外， 
嫣然一笑， 
富贵出添姿。 
日长， 
春睡足， 
粉香扑扑， 
酒晕微微。 
明皇当日， 
称许最相宜。 
妃子扶来半醉， 
宫妆淡、不扫蛾眉， 
偏怜处， 
流莺惊绕， 
金弹拂丛飞。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>春山千里供行色。 
客愁浓似春山碧。 
幸自不思归。 
子规心上啼。 
芳意随人老。 
绿尽江南草。 
窈窕可人花。 
路长何处家。
                        </pre>
            </li>
            
            <li>
                <h3>
                    薄幸
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>桂轮香满。 
送寒色、轻风剪剪。 
又还是、幽窗人静， 
梅影参差初转。 
念少年孤负芳音， 
多时不见文君面。 
漫快泻琼舟， 
浓熏宝鸭， 
终是心情差懒。 
谩就枕， 
浑无寐， 
□听彻、天边飞雁。 
闲愁消万缕， 
如何消遣。 
绣衾□忆鸳鸯暖。 
细思量、遍倚屏山， 
挑尽琴心， 
谁识相思怨。 
休文瘦损， 
陡觉频移带眼。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>暮云衰草连天远。 
不记离人怨。 
可怜无处不关情。 
梦断孤鸿哀怨、两三声。 
恨眉醉眼何时见。 
夜夜相思遍。 
梧桐叶落候蛩秋。 
唯有一江烟雨、替人愁。
                        </pre>
            </li>
            
            <li>
                <h3>
                    行香子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>烟淡回塘。 
月浸疏篁。 
一枝□、压尽群芳。 
修然风度， 
玉质金章。 
有许多情， 
许多韵， 
许多香。 
中酒情怀， 
琢句心肠。 
倚屏山、子细端相。 
冰芽初试， 
柑子新尝。 
更绮窗前， 
冰壶畔， 
看匀妆。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>幸自心肠稳审， 
怎禁眼脑迷奚。 
招愁买恨带人疑。 
一味笑吟吟地。 
闲趁莺来日下， 
却随燕入乌衣。 
阿蛮风味有谁知。 
认得乐天词意。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>真个忆。 
花下雨声初息。 
猛记乌衣曾旧识。 
丁宁教去觅。 
春半峭寒犹力。 
泪滴两襟成迹。 
独倚危阑清昼寂。 
草长流翠碧。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>红娇翠弱。 
春寒睡起慵匀掠。 
些儿心事谁能学。 
深院无人， 
时有燕穿幕。 
漏声滴尽莲花萼。 
静看月转西阑角。 
世情一任浮云薄。 
花与东君， 
却解慰流落。
                        </pre>
            </li>
            
            <li>
                <h3>
                    采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>昔年曾记寻芳处， 
短帽冲寒。 
竹外江干。 
玉面皮儿月下观。 
而今老大风流减， 
百事心阑。 
谷底林间。 
坐对横枝祗鼻酸。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>史君标韵如徐庾。 
更名节、高千古。 
卧治姑溪才小驻。 
闲云无定， 
阳春有脚， 
又作南昌去。 
兴来亭上清歌度。 
尽能唱、公诗句。 
记取诸生临别语。 
从容占对， 
天颜应喜， 
千万留王所。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 沈端节</p>
                <pre>怀人意思， 
悲秋情绪， 
长是文园病後。 
蛛丝轻袅玉钗风， 
想花貌、参差依旧。 
无穷往事， 
一襟新恨， 
老泪淋浪卮酒。 
天涯相对话平生， 
怅南北、还如箕斗。
                        </pre>
            </li>
            
    </ul>
</body>

</html>