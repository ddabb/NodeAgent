<!DOCTYPE html>
<html lang="zh-CN">

<head>
    <meta charset="UTF-8">
    <title>
        裴迪
    </title>
</head>

<body>
    <h1>
        裴迪
    </h1>
    <p><strong>朝代:</strong>
        唐代
    </p>
    <p><strong>生平:</strong>
        河东人，与王维隐辋川。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    与卢员外象过崔处士兴宗林亭
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 裴迪</p>
                <pre>乔柯门里自成阴， 
散发窗中曾不簪。 
逍遥且喜从吾事， 
荣宠从来非我心。
                        </pre>
            </li>
            
            <li>
                <h3>
                    华子冈
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>日落松风起， 
还家草露晞。 
云光侵履迹， 
山翠拂人衣。
                        </pre>
            </li>
            
            <li>
                <h3>
                    夏日过青龙寺谒操禅师
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 裴迪</p>
                <pre>安禅一室内， 
左右竹亭幽。 
有法知不染， 
无言谁敢酬。 
鸟飞争向夕， 
蝉噪已先秋。 
烦暑自兹适， 
清凉何所求。
                        </pre>
            </li>
            
            <li>
                <h3>
                    文杏馆
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>迢迢文杏馆， 
跻攀日已屡。 
南岭与北湖， 
前后复回顾。
                        </pre>
            </li>
            
            <li>
                <h3>
                    春日与王右丞过新昌里访吕逸人不遇
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 裴迪</p>
                <pre>恨不逢君出荷蓑， 
青松白屋更无他。 
陶令五男曾不有， 
蒋生三径枉相过。 
芙蓉曲沼春流满， 
薜荔成帷晚霭多。 
闻说桃源好迷客， 
不如高卧眄庭柯。
                        </pre>
            </li>
            
            <li>
                <h3>
                    木兰柴
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>苍苍落日诗， 
鸟声乱溪水。 
缘溪路转深， 
幽兴何时已。
                        </pre>
            </li>
            
            <li>
                <h3>
                    栾家獭
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>濑声喧极浦， 
沿步向南津。 
泛泛凫鸥渡， 
时时欲近人。
                        </pre>
            </li>
            
            <li>
                <h3>
                    游感化寺昙兴上人山院
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 裴迪</p>
                <pre>不远灞陵边， 
安居向十年。 
入门穿竹径， 
留客听山泉。 
鸟啭深林里， 
心闲落照前。 
浮名竟何益， 
从此愿栖禅。
                        </pre>
            </li>
            
            <li>
                <h3>
                    漆园
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>好闲早成性， 
果此谐宿诺。 
今日漆园游， 
还同庄叟乐。
                        </pre>
            </li>
            
            <li>
                <h3>
                    西塔寺陆羽茶泉
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 裴迪</p>
                <pre>竟陵西塔寺， 
踪迹尚空虚。 
不独支公住， 
曾经陆羽居。 
草堂荒产蛤， 
茶井冷生鱼。 
一汲清泠水， 
高风味有馀。
                        </pre>
            </li>
            
            <li>
                <h3>
                    辋口遇雨忆终南山因献王维
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>积雨晦空曲， 
平沙灭浮彩。 
辋水去悠悠， 
南山复何在。
                        </pre>
            </li>
            
            <li>
                <h3>
                    辋川集二十首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 裴迪</p>
                <pre>跂石复临水， 
弄波情未极。 
日下川上寒， 
浮云澹无色。 
南山北垞下， 
结宇临欹湖。 
每欲采樵去， 
扁舟出菰蒲。 
门前宫槐陌， 
是向欹湖道。 
秋来山雨多， 
落叶无人扫。 
落日松风起， 
还家草露晞。 
云光侵履迹， 
山翠拂人衣。 
丹刺罥人衣， 
芳香留过客。 
幸堪调鼎用， 
愿君垂采摘。 
明流纡且直， 
绿筱密复深。 
一径通山路， 
行歌望旧岑。 
萦渟澹不流， 
金碧如可拾。 
迎晨含素华， 
独往事朝汲。 
当轩弥滉漾， 
孤月正裴回。 
谷口猿声发， 
风传入户来。 
映池同一色， 
逐吹散如丝。 
结阴既得地， 
何谢陶家时。 
结庐古城下， 
时登古城上。 
古城非畴昔， 
今人自来往。 
苍苍落日时， 
鸟声乱溪水。 
缘溪路转深， 
幽兴何时已。 
孤舟信一泊， 
南垞湖水岸。 
落日下崦嵫， 
清波殊淼漫。 
空阔湖水广， 
青荧天色同。 
舣舟一长啸， 
四面来清风。 
飘香乱椒桂， 
布叶间檀栾。 
云日虽回照， 
森沉犹自寒。 
来过竹里馆， 
日与道相亲。 
出入唯山鸟， 
幽深无世人。 
以上裴迪作品《辋川集二十首》共15首        
                        </pre>
            </li>
            
            <li>
                <h3>
                    辛夷坞
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>绿堤春草合， 
王孙自留玩。 
况有辛夷花， 
色与芙蓉乱。
                        </pre>
            </li>
            
            <li>
                <h3>
                    送崔九
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>归山深浅去， 
须尽丘壑美。 
莫学武陵人， 
暂游桃源里。
                        </pre>
            </li>
            
            <li>
                <h3>
                    青雀歌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 裴迪</p>
                <pre>动息自适性， 
不曾妄与燕雀群。 
幸忝鹓鸾早相识， 
何时提携致青云。
                        </pre>
            </li>
            
            <li>
                <h3>
                    青龙寺昙壁上人院集
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 裴迪</p>
                <pre>灵境信为绝， 
法堂出尘氛。 
自然成高致， 
向下看浮云。 
迤逦峰岫列， 
参差闾井分。 
林端远堞见， 
风末疏钟闻。 
吾师久禅寂， 
在世超人群。
                        </pre>
            </li>
            
            <li>
                <h3>
                    鹿柴
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 裴迪</p>
                <pre>日夕见寒山， 
便为独往客。 
不知深林事， 
但有麏麚迹。
                        </pre>
            </li>
            
    </ul>
</body>

</html>