<!DOCTYPE html>
<html lang="zh-CN">

<head>
    <meta charset="UTF-8">
    <title>
        赵孟坚
    </title>
</head>

<body>
    <h1>
        赵孟坚
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵孟坚</p>
                <pre>春早峭寒天， 
客里倦怀尤恶。 
待起冷清清地， 
又孤眠不著。 
重温卯酒整瓶花， 
总待自霍索。 
忽听海棠初卖， 
买一枝添却。
                        </pre>
            </li>
            
            <li>
                <h3>
                    感皇恩
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵孟坚</p>
                <pre>官小宦游初， 
清贫如旧。 
小簇杯盘旋篘酒。 
虽然微禄， 
不比他们丰厚。 
也知惭愧是， 
皇恩受。 
富贵千般， 
享之惟寿。 
心地平时到头有。 
摩挲铜狄， 
祝望比他长久。 
鼎来荣贵待， 
通闺後。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵孟坚</p>
                <pre>担头看尽百花春。 
春事只三分。 
不似莺莺燕燕， 
相将红杏芳园。 
名缰易绊， 
征尘难浣， 
极目销魂。 
明日清明到也， 
柳条插向谁门。
                        </pre>
            </li>
            
            <li>
                <h3>
                    沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵孟坚</p>
                <pre>晓上画楼， 
望里笑惊， 
春到那家。 
便从臾闲情， 
安排醉事， 
寻芳唤友， 
行过平沙。 
最是堪怜， 
花枝清瘦， 
欲笑还羞寒尚遮。 
浓欢赏， 
待繁英春透， 
後会犹赊。 
归时月挂檐牙。 
见花影重重浸宝阶。 
□铜壶摧箭， 
兽环横钉， 
浓斟玉醑， 
芳漱琼芽。 
步绕曲廊， 
倦回芳帐， 
梦遍江南山水涯。 
谁知我， 
有墙头桂影， 
窗上梅花。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵孟坚</p>
                <pre>桃花雨动， 
测测轻寒小。 
曲槛面危阑， 
对东风、伤春怀抱。 
酒边心事， 
花下旧闲情， 
流年度， 
芳尘杳， 
懊恼人空老。 
粉红题字， 
寄与分明道。 
消息燕归时， 
辗柔茵、连天芳草。 
琐窗孤影， 
夜卜烛花明， 
清漏断， 
月朦胧， 
挂在梅梢袅。
                        </pre>
            </li>
            
            <li>
                <h3>
                    风流子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵孟坚</p>
                <pre>望极思悠悠。 
江如练、籁息浪纹收。 
看帆卷帆舒， 
往来征艇， 
鹭飞鹭立， 
远近芳洲。 
逝波不舍山常好， 
祗白少年头。 
杜若满汀， 
离骚幽怨， 
鸱夷去国， 
烟浪遨游。 
江南知何许， 
青林晚， 
山断处、白云浮。 
怀古慨今， 
谁人似我闲愁。 
叹醉生浪迹， 
鲈乡蟹舍， 
殢红怨粉， 
莲棹菱舟。 
敲遍阑干， 
默然竟日凝眸。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵孟坚</p>
                <pre>明金点染， 
枝头初见， 
四出如将刀翦。 
芳心才露一些儿， 
早以被、西风传遍。 
归来醉也， 
香凝襟袖， 
疑向广寒宫殿。 
便须著个胆瓶儿， 
夜深在、枕屏根畔。
                        </pre>
            </li>
            
    </ul>
</body>

</html>