<!DOCTYPE html>
<html lang="zh-CN">

<head>
    <meta charset="UTF-8">
    <title>
        薛涛
    </title>
</head>

<body>
    <h1>
        薛涛
    </h1>
    <p><strong>朝代:</strong>
        唐代
    </p>
    <p><strong>生平:</strong>
        薛涛字洪度，生于大历五年，卒于大和六年（即公元770-832年），享年63岁。原籍长安，幼随父居成都，八九岁能诗，十六岁入乐籍，脱乐籍后终身未嫁。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    上川主武元衡相国二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>落日重城夕雾收， 
玳筵雕俎荐诸侯。 
因令朗月当庭燎， 
不使珠帘下玉钩。 
东阁移尊绮席陈， 
貂簪龙节更宜春。 
军城画角三声歇， 
云幕初垂红烛新。
                        </pre>
            </li>
            
            <li>
                <h3>
                    上王尚书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>碧玉双幢白玉郎， 
初辞天帝下扶桑。 
手持云篆题新榜， 
十万人家春日长。
                        </pre>
            </li>
            
            <li>
                <h3>
                    九日遇雨二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>万里惊飙朔气深， 
江城萧索昼阴阴。 
谁怜不得登山去， 
可惜寒芳色似金。 
茱萸秋节佳期阻， 
金菊寒花满院香。 
神女欲来知有意， 
先令云雨暗池塘。
                        </pre>
            </li>
            
            <li>
                <h3>
                    乡思
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>峨嵋山下水如油， 
怜我心同不系舟。 
何日片帆离锦浦， 
棹声齐唱发中流。
                        </pre>
            </li>
            
            <li>
                <h3>
                    井梧吟
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛涛</p>
                <pre>庭除一古桐， 
耸干入云中。 
枝迎南北鸟， 
叶送往来风。
                        </pre>
            </li>
            
            <li>
                <h3>
                    别李郎中
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>花落梧桐凤别凰， 
想登秦岭更凄凉。 
安仁纵有诗将赋， 
一半音词杂悼亡。
                        </pre>
            </li>
            
            <li>
                <h3>
                    十离诗·犬离主
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>驯扰朱门四五年， 
毛香足净主人怜。 
无端咬著亲情客， 
不得红丝毯上眠。
                        </pre>
            </li>
            
            <li>
                <h3>
                    听僧吹芦管
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>晓蝉呜咽暮莺愁， 
言语殷勤十指头。 
罢阅梵书聊一弄， 
散随金磬泥清秋。
                        </pre>
            </li>
            
            <li>
                <h3>
                    和刘宾客玉蕣
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>琼枝的皪露珊珊， 
欲折如披玉彩寒。 
闲拂朱房何所似， 
缘山偏映月轮残。
                        </pre>
            </li>
            
            <li>
                <h3>
                    和李书记席上见赠
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>翩翩射策东堂秀， 
岂复相逢豁寸心。 
借问风光为谁丽， 
万条丝柳翠烟深。
                        </pre>
            </li>
            
            <li>
                <h3>
                    和郭员外题万里桥
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>万里桥头独越吟， 
知凭文字写愁心。 
细侯风韵兼前事， 
不止为舟也作霖。
                        </pre>
            </li>
            
            <li>
                <h3>
                    咏八十一颗
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛涛</p>
                <pre>色比丹霞朝日， 
形如合浦圆珰。 
开时九九知数， 
见处双双颉颃。
                        </pre>
            </li>
            
            <li>
                <h3>
                    四友赞
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛涛</p>
                <pre>磨润色先生之腹， 
濡藏锋都尉之头。 
引书媒而黯黯， 
入文亩以休休。
                        </pre>
            </li>
            
            <li>
                <h3>
                    宣上人见示与诸公
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 薛涛</p>
                <pre>许厕高斋唱， 
涓泉定不如。 
可怜谯记室， 
流水满禅居。
                        </pre>
            </li>
            
            <li>
                <h3>
                    寄张元夫
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>前溪独立后溪行， 
鹭识朱衣自不惊。 
借问人间愁寂意， 
伯牙弦绝已无声。
                        </pre>
            </li>
            
            <li>
                <h3>
                    寄旧诗与元微之
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>诗篇调态人皆有， 
细腻风光我独知。 
月下咏花怜暗淡， 
雨朝题柳为欹垂。 
长教碧玉藏深处， 
总向红笺写自随。 
老大不能收拾得， 
与君开似好男儿。
                        </pre>
            </li>
            
            <li>
                <h3>
                    寄词
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>菌阁芝楼杳霭中， 
霞开深见玉皇宫。 
紫阳天上神仙客， 
称在人间立世功。
                        </pre>
            </li>
            
            <li>
                <h3>
                    忆荔枝
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>传闻象郡隔南荒， 
绛实丰肌不可忘。 
近有青衣连楚水， 
素浆还得类琼浆。
                        </pre>
            </li>
            
            <li>
                <h3>
                    摩诃池赠萧中丞
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>昔以多能佐碧油， 
今朝同泛旧仙舟。 
凄凉逝水颓波远， 
惟有碑泉咽不流。
                        </pre>
            </li>
            
            <li>
                <h3>
                    斛石山书事
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>王家山水画图中， 
意思都卢粉墨容。 
今日忽登虚境望， 
步摇冠翠一千峰。
                        </pre>
            </li>
            
            <li>
                <h3>
                    斛石山晓望寄吕侍御
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛涛</p>
                <pre>曦轮初转照仙扃， 
旋擘烟岚上(穴目)冥。 
不得玄晖同指点， 
天涯苍翠漫青青。
                        </pre>
            </li>
            
            <li>
                <h3>
                    春望词四首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛涛</p>
                <pre>花开不同赏， 
花落不同悲。 
欲问相思处， 
花开花落时。 
揽草结同心， 
将以遗知音。 
春愁正断绝， 
春鸟复哀吟。 
风花日将老， 
佳期犹渺渺。 
不结同心人， 
空结同心草。 
那堪花满枝， 
翻作两相思。 
玉箸垂朝镜， 
春风知不知。
                        </pre>
            </li>
            
            <li>
                <h3>
                    春郊游眺寄孙处士二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>低头久立向蔷薇， 
爱似零陵香惹衣。 
何事碧鸡孙处士， 
伯劳东去燕西飞。 
今朝纵目玩芳菲， 
夹缬笼裙绣地衣。 
满袖满头兼手把， 
教人识是看花归。
                        </pre>
            </li>
            
            <li>
                <h3>
                    月
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 薛涛</p>
                <pre>魄依钩样小， 
扇逐汉机团。 
细影将圆质， 
人间几处看。
                        </pre>
            </li>
            
            <li>
                <h3>
                    朱槿花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>红开露脸误文君， 
司蒡芙蓉草绿云。 
造化大都排比巧， 
衣裳色泽总薰薰。
                        </pre>
            </li>
            
            <li>
                <h3>
                    柳絮
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>二月杨花轻复微， 
春风摇荡惹人衣。 
他家本是无情物， 
一向南飞又北飞。
                        </pre>
            </li>
            
            <li>
                <h3>
                    棠梨花和李太尉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>吴均蕙圃移嘉木， 
正及东溪春雨时。 
日晚莺啼何所为， 
浅深红腻压繁枝。
                        </pre>
            </li>
            
            <li>
                <h3>
                    段相国游武担寺病不能从题寄
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>消瘦翻堪见令公， 
落花无那恨东风。 
侬心犹道青春在， 
羞看飞蓬石镜中。
                        </pre>
            </li>
            
            <li>
                <h3>
                    江亭饯别
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛涛</p>
                <pre>绿沼红泥物象幽， 
范汪兼(亻卒)李并州。 
离亭急管四更后， 
不见车公心独愁。
                        </pre>
            </li>
            
            <li>
                <h3>
                    江月楼
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛涛</p>
                <pre>秋风仿佛吴江冷， 
鸥鹭参差夕阳影。 
垂虹纳纳卧谯门， 
雉堞耽耽俯渔艇。 
阳安小儿拍手笑， 
使君幻出江南景。
                        </pre>
            </li>
            
            <li>
                <h3>
                    江边
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>西风忽报雁双双， 
人世心形两自降。 
不为鱼肠有真诀， 
谁能夜夜立清江。
                        </pre>
            </li>
            
            <li>
                <h3>
                    池上双凫
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 薛涛</p>
                <pre>双栖绿池上， 
朝去暮飞还。 
更忆将雏日， 
同心莲叶间。
                        </pre>
            </li>
            
            <li>
                <h3>
                    浣花亭陪川主王播相公暨僚同
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛涛</p>
                <pre>西陆行终令， 
东篱始再阳。 
绿英初濯露， 
金蕊半含霜。 
自有兼材用， 
那同众草芳。 
献酬樽俎外， 
宁有惧豺狼。
                        </pre>
            </li>
            
            <li>
                <h3>
                    海棠溪
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>春教风景驻仙霞， 
水面鱼身总带花。 
人世不思灵卉异， 
竞将红缬染轻沙。
                        </pre>
            </li>
            
            <li>
                <h3>
                    燕离巢
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>出入朱门未忍抛， 
主人常爱语交交。 
衔泥秽污珊瑚枕， 
不得梁间更垒巢。
                        </pre>
            </li>
            
            <li>
                <h3>
                    牡丹
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>去春零落暮春时， 
泪湿红笺怨别离。 
常恐便同巫峡散， 
因何重有武陵期？ 
传情每向馨香得， 
不语还应彼此知。 
只欲栏边安枕席， 
夜深闲共说相思。
                        </pre>
            </li>
            
            <li>
                <h3>
                    犬离主
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>出入朱门四五年， 
为知人意得人怜。 
近缘咬着亲知客， 
不得红丝毯上眠。
                        </pre>
            </li>
            
            <li>
                <h3>
                    珠离掌
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>皎洁圆明内外通， 
清光似照水晶宫。 
只缘一点玷相秽， 
不得终宵在掌中。
                        </pre>
            </li>
            
            <li>
                <h3>
                    秋泉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>冷色初澄一带烟， 
幽声遥泻十丝弦。 
长来枕上牵情思， 
不使愁人半夜眠。
                        </pre>
            </li>
            
            <li>
                <h3>
                    竹离亭
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>蓊郁新栽四五行， 
常将劲节负秋霜。 
为缘春笋钻墙破， 
不得垂阴覆玉堂。
                        </pre>
            </li>
            
            <li>
                <h3>
                    笔离手
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>越管宣毫始称情， 
红笺纸上撒花琼。 
都缘用久锋头尽， 
不得羲之手里擎。
                        </pre>
            </li>
            
            <li>
                <h3>
                    筹边楼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>平临云鸟八窗秋， 
壮压西川四十州。 
诸将莫贪羌族马， 
最高层处见边头。
                        </pre>
            </li>
            
            <li>
                <h3>
                    续嘉陵驿诗献武相国
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>蜀门西更上青天， 
强为公歌蜀国弦。 
卓氏长卿称士女， 
锦江玉垒献山川。
                        </pre>
            </li>
            
            <li>
                <h3>
                    罚赴边上韦相公二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>萤在荒芜月在天， 
萤飞岂到月轮边。 
重光万里应相照， 
目断云霄信不传。 
按辔岭头寒复寒， 
微风细雨彻心肝。 
但得放儿归舍去， 
山水屏风永不看。
                        </pre>
            </li>
            
            <li>
                <h3>
                    罚赴边有怀上韦令公二首
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛涛</p>
                <pre>闻道边城苦， 
今来到始知。 
羞将门下曲， 
唱与陇头儿。 
黠虏犹违命， 
烽烟直北愁。 
却教严谴妾， 
不敢向松州。
                        </pre>
            </li>
            
            <li>
                <h3>
                    菱荇沼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>水荇斜牵绿藻浮， 
柳丝和叶卧清流。 
何时得向溪头赏， 
旋摘菱花旋泛舟。
                        </pre>
            </li>
            
            <li>
                <h3>
                    蝉
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 薛涛</p>
                <pre>露涤清音远， 
风吹数叶齐。 
声声似相接， 
各在一枝栖。
                        </pre>
            </li>
            
            <li>
                <h3>
                    西岩
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>凭阑却忆骑鲸客， 
把酒临风手自招。 
细雨声中停去马， 
夕阳影里乱鸣蜩。
                        </pre>
            </li>
            
            <li>
                <h3>
                    试新服裁制初成三首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 薛涛</p>
                <pre>紫阳宫里赐红绡， 
仙雾朦胧隔海遥。 
霜兔毳寒冰茧净， 
嫦娥笑指织星桥。 
九气分为九色霞， 
五灵仙驭五云车。 
春风因过东君舍， 
偷样人间染百花。 
长裾本是上清仪， 
曾逐群仙把玉芝。 
每到宫中歌舞会， 
折腰齐唱步虚词。
                        </pre>
            </li>
            
            <li>
                <h3>
                    谒巫山庙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>乱猿啼处访高唐， 
路入烟霞草木香。 
山色未能忘宋玉， 
水声犹是哭襄王。 
朝朝夜夜阳台下， 
为雨为云楚国亡。 
惆怅庙前多少柳， 
春来空斗画眉长。
                        </pre>
            </li>
            
            <li>
                <h3>
                    贼平后上高相公
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>惊看天地白荒荒， 
瞥见青山旧夕阳。 
始信大威能照映， 
由来日月借生光。
                        </pre>
            </li>
            
            <li>
                <h3>
                    赋凌云寺二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>闻说凌云寺里苔， 
风高日近绝纤埃。 
横云点染芙蓉壁， 
似待诗人宝月来。 
闻说凌云寺里花， 
飞空绕磴逐江斜。 
有时锁得嫦娥镜， 
镂出瑶台五色霞。
                        </pre>
            </li>
            
            <li>
                <h3>
                    赠杨蕴中
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>玉漏声长灯耿耿， 
东墙西墙时见影。 
月明窗外子规啼， 
忍使孤魂愁夜永。
                        </pre>
            </li>
            
            <li>
                <h3>
                    赠段校书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>公子翩翩说校书， 
玉弓金勒紫绡裾。 
玄成莫便骄名誉， 
文采风流定不知。
                        </pre>
            </li>
            
            <li>
                <h3>
                    赠苏十三中丞
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>洛阳陌上埋轮气， 
欲逐秋空击隼飞。 
今日芝泥检征诏， 
别须台外振霜威。
                        </pre>
            </li>
            
            <li>
                <h3>
                    赠远二首
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 薛涛</p>
                <pre>芙蓉新落蜀山秋， 
锦字开缄到是愁。 
闺阁不知戎马事， 
月高还上望夫楼。 
扰弱新蒲叶又齐， 
春深花落塞前溪。 
知君未转秦关骑， 
月照千门掩袖啼。
                        </pre>
            </li>
            
            <li>
                <h3>
                    赠韦校书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>芸香误比荆山玉， 
那似登科甲乙年。 
淡沲鲜风将绮思， 
飘花散蕊媚青天。
                        </pre>
            </li>
            
            <li>
                <h3>
                    送卢员外
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>玉垒山前风雪夜， 
锦官城外别离魂。 
信陵公子如相问， 
长向夷门感旧恩。
                        </pre>
            </li>
            
            <li>
                <h3>
                    送友人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>水国蒹葭夜有霜， 
月寒山色共苍苍。 
谁言千里自今夕， 
离梦杳如关塞长。
                        </pre>
            </li>
            
            <li>
                <h3>
                    送姚员外
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>万条江柳早秋枝， 
袅地翻风色未衰。 
欲折尔来将赠别， 
莫教烟月两乡悲。
                        </pre>
            </li>
            
            <li>
                <h3>
                    送扶炼师
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>锦浦归舟巫峡云， 
绿波迢递雨纷纷。 
山阴妙术人传久， 
也说将鹅与右军。
                        </pre>
            </li>
            
            <li>
                <h3>
                    送郑资州
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>雨暗眉山江水流， 
离人掩袂立高楼。 
双旌千骑骈东陌， 
独有罗敷望上头。
                        </pre>
            </li>
            
            <li>
                <h3>
                    酬人雨后玩竹
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 薛涛</p>
                <pre>南天春雨时， 
那鉴雪霜姿。 
众类亦云茂， 
虚心宁自持。 
多留晋贤醉， 
早伴舜妃悲。 
晚岁君能赏， 
苍苍劲节奇。
                        </pre>
            </li>
            
            <li>
                <h3>
                    酬吴使君
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>支公别墅接花扃， 
买得前山总未经。 
入户剡溪云水满， 
高斋咫尺蹑青冥。
                        </pre>
            </li>
            
            <li>
                <h3>
                    酬文使君
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>延英晓拜汉恩新， 
五马腾骧九陌尘。 
今日谢庭飞白雪， 
巴歌不复旧阳春。
                        </pre>
            </li>
            
            <li>
                <h3>
                    酬李校书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>才游象外身虽远， 
学茂区中事易闻。 
自顾漳滨多病后， 
空瞻逸翮舞青云。
                        </pre>
            </li>
            
            <li>
                <h3>
                    酬杜舍人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>双鱼底事到侬家， 
扑手新诗片片霞。 
唱到白苹洲畔曲， 
芙蓉空老蜀江花。
                        </pre>
            </li>
            
            <li>
                <h3>
                    酬杨供奉法师见招
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>远水长流洁复清， 
雪窗高卧与云平。 
不嫌袁室无烟火， 
惟笑商山有姓名。
                        </pre>
            </li>
            
            <li>
                <h3>
                    酬祝十三秀才
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>浩思蓝山玉彩寒， 
冰囊敲碎楚金盘。 
诗家利器驰声久， 
何用春闱榜下看。
                        </pre>
            </li>
            
            <li>
                <h3>
                    酬辛员外折花见遗
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>青鸟东飞正落梅， 
衔花满口下瑶台。 
一枝为授殷勤意， 
把向风前旋旋开。
                        </pre>
            </li>
            
            <li>
                <h3>
                    酬郭简州寄柑子
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>霜规不让黄金色， 
圆质仍含御史香。 
何处同声情最异， 
临川太守谢家郎。
                        </pre>
            </li>
            
            <li>
                <h3>
                    酬雍秀才贻巴峡图
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>千叠云峰万顷湖， 
白波分去绕荆吴。 
感君识我枕流意， 
重示瞿塘峡口图。
                        </pre>
            </li>
            
            <li>
                <h3>
                    采莲舟
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>风前一叶压荷蕖， 
解报新秋又得鱼。 
兔走乌驰人语静， 
满溪红袂棹歌初。
                        </pre>
            </li>
            
            <li>
                <h3>
                    金灯花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>阑边不见蘘蘘叶， 
砌下惟翻艳艳丛。 
细视欲将何物比， 
晓霞初叠赤城宫。
                        </pre>
            </li>
            
            <li>
                <h3>
                    镜离台
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>铸泻黄金镜始开， 
初生三五月徘徊。 
为遭无限尘蒙蔽， 
不得华堂上玉台。
                        </pre>
            </li>
            
            <li>
                <h3>
                    题竹郎庙
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>竹郎庙前多古木， 
夕阳沉沉山更绿。 
何处江村有笛声， 
声声尽是迎郎曲。
                        </pre>
            </li>
            
            <li>
                <h3>
                    风
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 薛涛</p>
                <pre>猎蕙微风远， 
飘弦唳一声。 
林梢明淅沥， 
松径夜凄清。
                        </pre>
            </li>
            
            <li>
                <h3>
                    马离厩
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>雪耳红毛浅碧蹄， 
追风曾到日东西。 
为惊玉貌郎君坠， 
不得华轩更一嘶。
                        </pre>
            </li>
            
            <li>
                <h3>
                    鱼离池
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>跳跃深池四五秋， 
常摇朱尾弄纶钩。 
无端摆断芙蓉朵， 
不得清波更一游。
                        </pre>
            </li>
            
            <li>
                <h3>
                    鸳鸯草
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 薛涛</p>
                <pre>绿英满香砌， 
两两鸳鸯小。 
但娱春日长， 
不管秋风早。
                        </pre>
            </li>
            
            <li>
                <h3>
                    鹦鹉离笼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>陇西独自一孤身， 
飞去飞来上锦茵。 
都缘出语无方便， 
不得笼中再唤人。
                        </pre>
            </li>
            
            <li>
                <h3>
                    鹰离鞲
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 薛涛</p>
                <pre>爪利如锋眼似铃， 
平原捉兔称高情。 
无端窜向青云外， 
不得君王臂上擎。
                        </pre>
            </li>
            
    </ul>
</body>

</html>