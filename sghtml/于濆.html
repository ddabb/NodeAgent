<!DOCTYPE html>
<html lang="zh-CN">

<head>
    <meta charset="UTF-8">
    <title>
        于濆
    </title>
</head>

<body>
    <h1>
        于濆
    </h1>
    <p><strong>朝代:</strong>
        唐代
    </p>
    <p><strong>生平:</strong>
        于濆，字子漪，咸通进士，终泗州判官。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    乐府杂曲·鼓吹曲辞·巫山高
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>何山无朝云， 
彼云亦悠扬。 
何山无暮雨， 
彼雨亦苍茫。 
宋玉恃才者， 
凭云构高唐。 
自重文赋名， 
荒淫归楚襄。 
峨峨十二峰， 
永作妖鬼乡。
                        </pre>
            </li>
            
            <li>
                <h3>
                    南越谣
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>迢迢东南天， 
巨浸无津壖。 
雄风卷昏雾， 
干戈满楼船。 
此时尉佗心， 
儿童待幽燕。 
三寸陆贾舌， 
万里汉山川。 
若令交趾货， 
尽生虞芮田。 
天意苟如此， 
遐人谁肯怜？
                        </pre>
            </li>
            
            <li>
                <h3>
                    古宴曲
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>雉扇合蓬莱， 
朝车回紫陌。 
重门集嘶马， 
言宴金张宅。 
燕娥奉卮酒， 
低鬟若无力。 
十户手胼胝， 
凤凰钗一只。 
高楼齐下视， 
日照罗衣色。 
笑指负薪人， 
不信生中国。
                        </pre>
            </li>
            
            <li>
                <h3>
                    古征战
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>高峰凌青冥， 
深穴万丈坑。 
皇天自山谷， 
焉得人心平。 
齐鲁足兵甲， 
燕赵多娉婷。 
仍闻丽水中， 
日日黄金生。 
苟非夷齐心， 
岂得无战争。
                        </pre>
            </li>
            
            <li>
                <h3>
                    塞下曲
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>紫塞晓屯兵， 
黄沙披甲卧。 
战鼓声未齐， 
乌鸢已相贺。 
燕然山上云， 
半是离乡魂。 
卫霍待富贵， 
岂能无乾坤。
                        </pre>
            </li>
            
            <li>
                <h3>
                    子从军
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>男作乡中丁， 
女作乡男妇。 
南村与北里， 
日日见父母。 
岂似从军儿， 
一去便白首。 
何当铸剑戟， 
尽得丁男力。
                        </pre>
            </li>
            
            <li>
                <h3>
                    季夏逢朝客
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>浐水桃李熟， 
杜曲芙蓉老。 
九天休沐归， 
腰玉垂杨道。 
避路回绮罗， 
迎风嘶騕褭。 
岂知山谷中， 
日日吹瑶草。
                        </pre>
            </li>
            
            <li>
                <h3>
                    富农诗
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>长闻乡人语， 
此家胜良贾。 
骨肉化饥魂， 
仓中有饱鼠。 
青春满桑柘， 
旦夕鸣机杼。 
秋风一夜来， 
累累闻砧杵。 
西邻有原宪， 
蓬蒿绕环堵。 
自乐固穷心， 
天意在何处。 
当门见堆子， 
已作桑田主。 
安得四海中， 
尽为虞芮土。
                        </pre>
            </li>
            
            <li>
                <h3>
                    寒食
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>二月野中芳， 
凡花亦能香。 
素娥哭新冢， 
樵柯鸣柔桑。 
田父引黄犬， 
寻狐上高冈。 
坟前呼犬归， 
不知头似霜。
                        </pre>
            </li>
            
            <li>
                <h3>
                    对花
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 于濆</p>
                <pre>花开蝶满枝， 
花落蝶还稀。 
惟有旧巢燕， 
主人贫亦归。
                        </pre>
            </li>
            
            <li>
                <h3>
                    山村叟
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>古凿岩居人， 
一廛称有产。 
虽沾巾覆形， 
不及贵门犬。 
驱牛耕白石， 
课女经黄茧。 
岁暮霜霰浓， 
画楼人饱暖。
                        </pre>
            </li>
            
            <li>
                <h3>
                    山村晓思
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>开门省禾黍， 
邻翁水头住。 
今朝南涧波， 
昨夜西川雨。 
牧童披短蓑， 
腰笛期烟渚。 
不问水边人， 
骑牛傍山去。
                        </pre>
            </li>
            
            <li>
                <h3>
                    思归引
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>不耕南亩田， 
为爱东堂桂。 
身同树上花， 
一落又经岁。 
交亲日相薄， 
知己恩潜替。 
日开十二门， 
自是无归计。
                        </pre>
            </li>
            
            <li>
                <h3>
                    恨从军
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>不嫁白衫儿， 
爱君新紫衣。 
早知遽相别， 
何用假光辉。 
已闻都万骑， 
又道出重围。 
一轴金装字， 
致君终不归。
                        </pre>
            </li>
            
            <li>
                <h3>
                    感怀
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>采薇易为山， 
何必登首阳。 
濯缨易为水， 
何必泛沧浪。 
贵崇已难慕， 
谄笑何所长。 
东堂桂欲空， 
犹有收萤光。
                        </pre>
            </li>
            
            <li>
                <h3>
                    戍卒伤春
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>连年戍边塞， 
过却芳菲节。 
东风气力尽， 
不减阴山雪。 
萧条柳一株， 
南枝叶微发。 
为带故乡情， 
依依藉攀折。 
晚风吹碛沙， 
夜泪啼乡月。 
凌烟阁上人， 
未必皆忠烈。
                        </pre>
            </li>
            
            <li>
                <h3>
                    戍客南归
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>北别黄榆塞， 
南归白云乡。 
孤舟下彭蠡， 
楚月沈沧浪。 
为子惜功业， 
满身刀箭疮。 
莫渡汨罗水， 
回君忠孝肠。
                        </pre>
            </li>
            
            <li>
                <h3>
                    拟古意
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>白玉若无玷， 
花颜须及时。 
国色久在室， 
良媒亦生疑。 
鸦鬟未成髻， 
鸾镜徒相知。 
翻惭效颦者， 
却笑从人迟。
                        </pre>
            </li>
            
            <li>
                <h3>
                    拟古讽
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>洛阳大道傍， 
甲第何深邃。 
南亩无一廛， 
东园有余地。 
春溪化桃李， 
秋沼生荷芰。 
草木本无情， 
此时如有为。 
旱苗当垄死， 
流水资嘉致。 
余心甘至愚， 
不会皇天意。
                        </pre>
            </li>
            
            <li>
                <h3>
                    旅馆秋思
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>旅馆坐孤寂， 
出门成苦吟。 
何事觉归晚， 
黄花秋意深。 
寒蝶恋衰草， 
轸我离乡心。 
更见庭前树， 
南枝巢宿禽。
                        </pre>
            </li>
            
            <li>
                <h3>
                    早发
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>绿野含曙光， 
东北云如茜。 
栖鸦林际起， 
落月水中见。 
此身何自苦， 
日日凌霜霰。 
流苏帐里人， 
犹在阳台畔。
                        </pre>
            </li>
            
            <li>
                <h3>
                    杂曲歌辞·古别离二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>入室少情意， 
出门多路岐。 
黄鹤有归日， 
荡子无还时。 
人谁无分命， 
妾身何太奇。 
君为东南风， 
妾作西北枝。 
青楼邻里妇， 
终年画长眉。 
自倚对良匹， 
笑妾空罗帏。 
郎本东家儿， 
妾本西家女。 
对门中道间， 
终谓无离阻。 
岂知中道间， 
遣作空闺主。 
自是爱封侯， 
非关备胡虏。 
知子去从军， 
何处无良人。
                        </pre>
            </li>
            
            <li>
                <h3>
                    村居晏起
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>村舍少闻事， 
日高犹闭关。 
起来花满地， 
戴胜鸣桑间。 
居安即永业， 
何者为故山？ 
朱门与蓬户， 
六十头尽斑。
                        </pre>
            </li>
            
            <li>
                <h3>
                    横吹曲辞·陇头水
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>借问陇头水， 
终年恨何事。 
深疑呜咽声， 
中有征人泪。 
昨日上山下， 
达曙不能寐。 
何处接长波， 
东流入清渭。
                        </pre>
            </li>
            
            <li>
                <h3>
                    沙场夜
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>城上更声发， 
城下杵声歇。 
征人烧断蓬， 
对泣沙中月。 
耕牛朝挽甲， 
战马夜衔铁。 
士卒浣戎衣， 
交河水为血。 
轻裘两都客， 
洞房愁宿别。 
何况远辞家， 
生死犹未决。
                        </pre>
            </li>
            
            <li>
                <h3>
                    烧金曲
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>天寿畏不永， 
烧金希长年。 
积土培枯根， 
自谓松柏坚。 
南陌试腰褭， 
西楼歌婵娟。 
岂知蔓草中， 
日日开夜泉。
                        </pre>
            </li>
            
            <li>
                <h3>
                    田翁叹
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>手植千树桑， 
文杏作中梁。 
频年徭役重， 
尽属富家郎。 
富家田业广， 
用此买金章。 
昨日门前过， 
轩车满垂杨。 
归来说向家， 
儿孙竟咨嗟。 
不见千树桑， 
一浦芙蓉花。
                        </pre>
            </li>
            
            <li>
                <h3>
                    相和歌辞·宫怨
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>妾家望江口， 
少年家财厚。 
临江起珠楼， 
不卖文君酒。 
当年乐贞独， 
巢燕时为友。 
父兄未许人， 
畏妾事姑舅。 
西墙邻宋玉， 
窥见妾眉宇。 
一旦及天聪， 
恩光生户牖。 
谓言入汉宫， 
富贵可长久。 
君王纵有情， 
不奈陈皇后。 
谁怜颊似桃， 
孰知腰胜柳。 
今日在长门， 
从来不如丑。
                        </pre>
            </li>
            
            <li>
                <h3>
                    秦原览古
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>耕者戮力地， 
龙虎曾角逐。 
火德道将亨， 
夜逢蛇母哭。 
昔日望夷宫， 
是处寻桑谷。 
汉祖竟为龙， 
赵高徒指鹿。 
当时行路人， 
已合伤心目。 
汉祚又千年， 
秦原草还绿。
                        </pre>
            </li>
            
            <li>
                <h3>
                    秦富人
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>高高起华堂， 
远远引流水。 
粪土视金珍， 
犹嫌未奢侈。 
陋巷满蓬蒿， 
谁怜有颜子。
                        </pre>
            </li>
            
            <li>
                <h3>
                    织素谣
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>贫女苦筋力， 
缲丝夜夜织。 
万梭为一素， 
世重韩娥色。 
五侯初买笑， 
建章方落籍。 
一曲古凉州， 
六亲长血食。 
劝尔画长眉， 
学歌饱亲戚。
                        </pre>
            </li>
            
            <li>
                <h3>
                    经馆娃宫
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>馆娃宫畔顾， 
国变生娇妒。 
勾践胆未尝， 
夫差心已误。 
吴亡甘已矣， 
越胜今何处。 
当时二国君， 
一种江边墓。
                        </pre>
            </li>
            
            <li>
                <h3>
                    苦辛
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>垄上扶犁儿， 
手种腹长饥。 
窗下抛梭女， 
手织身无衣。 
我愿燕赵姝， 
化为嫫母姿。 
一笑不值钱， 
自然家国肥。
                        </pre>
            </li>
            
            <li>
                <h3>
                    赠太行开路者
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>手劚太行山， 
心齐太行巅。 
劚尽太行险， 
君心更摩天。 
何如回苦辛， 
自凿东皋田。
                        </pre>
            </li>
            
            <li>
                <h3>
                    越溪女
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>会稽山上云， 
化作越溪人。 
枉破吴王国， 
徒为西子身。 
江边浣纱伴， 
黄金扼双腕。 
倏忽不相期， 
思倾赵飞燕。 
妾家基业薄， 
空有如花面。 
嫁尽绿窗人， 
独自盘金线。
                        </pre>
            </li>
            
            <li>
                <h3>
                    边游录戍卒言
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>二十属卢龙， 
三十防沙漠。 
平生爱功业， 
不觉从军恶。 
今来客鬓改， 
知学弯弓错。 
赤肉痛金疮， 
他人成卫霍。 
目断望君门， 
君门苦寥廓。
                        </pre>
            </li>
            
            <li>
                <h3>
                    辽阳行
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>辽阳在何处， 
妾欲随君去。 
义合齐死生， 
本不夸机杼。 
谁能守空闺， 
虚问辽阳路。
                        </pre>
            </li>
            
            <li>
                <h3>
                    述己叹
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>不长不成人， 
及长老逼身。 
履善本求乐， 
及善尤苦辛。 
如何幽并儿， 
一箭取功勋。
                        </pre>
            </li>
            
            <li>
                <h3>
                    里中女
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>吾闻池中鱼， 
不识海水深。 
吾闻桑下女， 
不识华堂阴。 
贫窗苦机杼， 
富家鸣杵砧。 
天与双明眸， 
只教识蒿簪。 
徒惜越娃貌， 
亦蕴韩娥音。 
珠玉不到眼， 
遂无奢侈心。 
岂知赵飞燕， 
满髻钗黄金。
                        </pre>
            </li>
            
            <li>
                <h3>
                    野蚕
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>野蚕食青桑， 
吐丝亦成茧。 
无功及生人， 
何异偷饱暖。 
我愿均尔丝， 
化为寒者衣。
                        </pre>
            </li>
            
            <li>
                <h3>
                    金谷感怀
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>黄金骄石崇， 
与晋争国力。 
更欲住人间， 
一日买不得。 
行为忠信主， 
身是文章宅。 
四者俱不闻， 
空传堕楼客。
                        </pre>
            </li>
            
            <li>
                <h3>
                    长城
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 于濆</p>
                <pre>秦皇岂无德， 
蒙氏非不武。 
岂将版筑功， 
万里遮胡虏。 
团沙世所难， 
作垒明知苦。 
死者倍堪伤， 
僵尸犹抱杵。 
十年居上郡， 
四海谁为主。 
纵使骨为尘， 
冤名不入土。
                        </pre>
            </li>
            
            <li>
                <h3>
                    陇头水
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>行人何彷徨， 
陇头水呜咽。 
寒沙战鬼愁， 
白骨风霜切。 
薄日朦胧秋， 
怨气阴云结。 
杀成边将名， 
名著生灵灭。
                        </pre>
            </li>
            
            <li>
                <h3>
                    青楼曲
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 于濆</p>
                <pre>青楼临大道， 
一上一回老。 
所思终不来， 
极目伤春草。
                        </pre>
            </li>
            
            <li>
                <h3>
                    马嵬驿
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 于濆</p>
                <pre>常经马嵬驿， 
见说坡前客。 
一从屠贵妃， 
生女愁倾国。 
是日芙蓉花， 
不如秋草色。 
当时嫁匹夫， 
不妨得头白。
                        </pre>
            </li>
            
    </ul>
</body>

</html>