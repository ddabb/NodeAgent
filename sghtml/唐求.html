<!DOCTYPE html>
<html lang="zh-CN">

<head>
    <meta charset="UTF-8">
    <title>
        唐求
    </title>
</head>

<body>
    <h1>
        唐求
    </h1>
    <p><strong>朝代:</strong>
        唐代
    </p>
    <p><strong>生平:</strong>
        求一作球。居蜀之味江山，至性纯悫。王建帅蜀，召为参谋，不就。放旷疏逸，邦人谓之唐隐居。为诗拈稿为圆，纳之大瓢。后卧病，投瓢于江，曰：&amp;quot;斯文苟不沈没，得者方知吾苦心尔。&amp;quot;至新渠，有识者曰：&amp;quot;唐山人瓢也。&amp;quot;接得之，十才二三。今编诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    伤张玖秀才
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 唐求</p>
                <pre>铜梁剑阁几区区， 
十上探珠不见珠。 
卞玉影沈沙草暗， 
骅骝声断陇城孤。 
入关词客秋怀友， 
出户孀妻晓望夫。 
吴水楚山千万里， 
旅魂归到故乡无。
                        </pre>
            </li>
            
            <li>
                <h3>
                    友人见访不值因寄
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>门户寒江近， 
篱墙野树深。 
晚风摇竹影， 
斜日转山阴。 
砌觉披秋草， 
床惊倒古琴。 
更闻邻舍说， 
一只鹤来寻。
                        </pre>
            </li>
            
            <li>
                <h3>
                    发邛州寄友人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>茫茫驱一马， 
自叹又何之。 
出郭见山处， 
待船逢雨时。 
晓鸡鸣野店， 
寒叶堕秋枝。 
寂寞前程去， 
闲吟欲共谁。
                        </pre>
            </li>
            
            <li>
                <h3>
                    古寺
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>路傍古时寺， 
寥落藏金容。 
破塔有寒草， 
坏楼无晓钟。 
乱纸失经偈， 
断碑分篆踪。 
日暮月光吐， 
绕门千树松。
                        </pre>
            </li>
            
            <li>
                <h3>
                    和舒上人山居即事
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>败叶填溪路， 
残阳过野亭。 
仍弹一滴水， 
更读两张经。 
暝鸟烟中见， 
寒钟竹里听。 
不多山下去， 
人世尽膻腥。
                        </pre>
            </li>
            
            <li>
                <h3>
                    夜上隐居寺
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>寻师拟学空， 
空住虎溪东。 
千里照山月， 
一枝惊鹤风。 
年如流去水， 
山似转来蓬。 
尽日都无事， 
安禅石窟中。
                        </pre>
            </li>
            
            <li>
                <h3>
                    客行
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>上山下山去， 
千里万里愁。 
树色野桥暝， 
雨声孤馆秋。 
南北眼前道， 
东西江畔舟。 
世人重金玉， 
无金徒远游。
                        </pre>
            </li>
            
            <li>
                <h3>
                    山东兰若遇静公夜归
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>松门一径微， 
苔滑往来稀。 
半夜闻钟后， 
浑身带雪归。 
问寒僧接杖， 
辨语犬衔衣。 
又是安禅去， 
呼童闭竹扉。
                        </pre>
            </li>
            
            <li>
                <h3>
                    山居偶作
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>趋名逐利身， 
终日走风尘。 
还到水边宅， 
却为山下人。 
僧教开竹户， 
客许戴纱巾。 
且喜琴书在， 
苏生未厌贫。
                        </pre>
            </li>
            
            <li>
                <h3>
                    巫山下作
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 唐求</p>
                <pre>细腰宫尽旧城摧， 
神女归山更不来。 
唯有楚江斜日里， 
至今犹自绕阳台。
                        </pre>
            </li>
            
            <li>
                <h3>
                    庭竹
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 唐求</p>
                <pre>月笼翠叶秋承露， 
风亚繁梢暝扫烟。 
知道雪霜终不变， 
永留寒色在庭前。
                        </pre>
            </li>
            
            <li>
                <h3>
                    晓发
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>旅馆候天曙， 
整车趋远程。 
几处晓钟断， 
半桥残月明。 
沙上鸟犹在， 
渡头人未行。 
去去古时道， 
马嘶三两声。
                        </pre>
            </li>
            
            <li>
                <h3>
                    涂次偶作
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>岁月客中销， 
崎岖力自招。 
问人寻野寺， 
牵马渡危桥。 
为雨疑天晚， 
因山觉路遥。 
前程何处是， 
一望又迢迢。
                        </pre>
            </li>
            
            <li>
                <h3>
                    秋寄江舒公
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>故人何处望， 
秋色满江濆。 
入水溪虫乱， 
过桥山路分。 
鹤归松上月， 
僧入竹间云。 
莫惜中宵磬， 
从教梦里闻。
                        </pre>
            </li>
            
            <li>
                <h3>
                    舟行夜泊夔州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>维舟镜面中， 
迥对白盐峰。 
夜静沙堤月， 
天寒水寺钟。 
故园何日到， 
旧友几时逢。 
欲作还家梦， 
青山一万重。
                        </pre>
            </li>
            
            <li>
                <h3>
                    赠楚公
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 唐求</p>
                <pre>曾闻半偈雪山中， 
贝叶翻时理尽通。 
般若恒添持戒力， 
落叉谁算念经功。 
云间晓月应难染， 
海上虚舟自信风。 
长说满庭花色好， 
一枝红是一枝空。
                        </pre>
            </li>
            
            <li>
                <h3>
                    赠王山人
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 唐求</p>
                <pre>红藤一柱脚常轻， 
日日缘溪入谷行。 
山下有家身未老， 
灶前无火药初成。 
经秋少见闲人说， 
带雨多闻野鹤鸣。 
知到蓬莱难再访， 
问何方法得长生。
                        </pre>
            </li>
            
            <li>
                <h3>
                    赠著上人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>掩门江上住， 
尽日更无为。 
古木坐禅处， 
残星鸣磬时。 
水浇冰滴滴， 
珠数落累累。 
自有闲行伴， 
青藤杖一枝。
                        </pre>
            </li>
            
            <li>
                <h3>
                    赠行如上人
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>不知名利苦， 
念佛老岷峨。 
衲补云千片， 
香烧印一窠。 
恋山人事少， 
怜客道心多。 
日日斋钟后， 
高悬滤水罗。
                        </pre>
            </li>
            
            <li>
                <h3>
                    赠道者
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>披霞戴鹿胎， 
岁月不能催。 
饭把琪花煮， 
衣将藕叶裁。 
鹤从归日养， 
松是小时栽。 
往往樵人见， 
溪边洗药来。
                        </pre>
            </li>
            
            <li>
                <h3>
                    边将
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>三千护塞儿， 
独自滞边陲。 
老向二毛见， 
秋从一叶知。 
地寒乡思苦， 
天暮角声悲。 
却被交亲笑， 
封侯未有期。
                        </pre>
            </li>
            
            <li>
                <h3>
                    送僧讲罢归山
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 唐求</p>
                <pre>休将如意辩真空， 
吹尽天花任晓风。 
共看玉蟾三皎洁， 
独悬金锡一玲珑。 
岩间松桂秋烟白， 
江上楼台晚日红。 
依旧曹溪念经处， 
野泉声在草堂东。
                        </pre>
            </li>
            
            <li>
                <h3>
                    送友人归邛州
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>鹤鸣山下去， 
满箧荷瑶琨。 
放马荒田草， 
看碑古寺门。 
渐寒沙上雨， 
欲暝水边村。 
莫忘分襟处， 
梅花扑酒尊。
                        </pre>
            </li>
            
            <li>
                <h3>
                    送友人江行之庐山肄业
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>蜀国初开棹， 
庐峰拟拾萤。 
兽皮裁褥暖， 
莲叶制衣馨。 
楚水秋来碧， 
巫山雨后青。 
莫教衔凤诏， 
三度到中庭。
                        </pre>
            </li>
            
            <li>
                <h3>
                    邛州水亭夜宴送顾非熊之官
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>寂寞邛城夜， 
寒塘对庾楼。 
蜀关蝉已噪， 
秦树叶应秋。 
道路连天远， 
笙歌到晓愁。 
不堪分袂后， 
残月正如钩。
                        </pre>
            </li>
            
            <li>
                <h3>
                    酬友生早秋
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>彤云将欲罢， 
蝉柳响如秋。 
雾散九霄近， 
日程三伏愁。 
残阳宿雨霁， 
高浪碎沙沤。 
袪足余旬后， 
分襟任自由。
                        </pre>
            </li>
            
            <li>
                <h3>
                    酬舒公见寄
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 唐求</p>
                <pre>无客不言云外见， 
为文长遣世间知。 
一声松径寒吟后， 
正是前山雪下时。
                        </pre>
            </li>
            
            <li>
                <h3>
                    题一作送刘炼师归山
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 唐求</p>
                <pre>风急云轻鹤背寒， 
洞天谁道却归难。 
千山万水瀛洲路， 
何处烟飞是醮坛。
                        </pre>
            </li>
            
            <li>
                <h3>
                    题友人寓居
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 唐求</p>
                <pre>寓居无不在天涯， 
莫恨秦关道路赊。 
缭绕城边山是蜀， 
弯环门外水名巴。 
黄头卷席宾初散， 
白鼻嘶风日欲斜。 
何处一声金磬发， 
古松南畔有僧家。
                        </pre>
            </li>
            
            <li>
                <h3>
                    题常乐寺
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 唐求</p>
                <pre>桂冷香闻十里间， 
殿台浑不似人寰。 
日斜回首江头望， 
一片晴云落后山。
                        </pre>
            </li>
            
            <li>
                <h3>
                    题李少府别业
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 唐求</p>
                <pre>寻得仙家不姓梅， 
马嘶人语出尘埃。 
竹和庭上春烟动， 
花带溪头晓露开。 
绕岸白云终日在， 
傍松黄鹤有时来。 
何年亦作围棋伴， 
一到松间醉一回。
                        </pre>
            </li>
            
            <li>
                <h3>
                    题杨山人隐居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>深山道者家， 
门户带烟霞。 
绿缀沿岩草， 
红飘落水花。 
半庭栽小树， 
一径扫平沙。 
往往溪边坐， 
持竿到日斜。
                        </pre>
            </li>
            
            <li>
                <h3>
                    题郑处士隐居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>不信最清旷， 
及来愁已空。 
数点石泉雨， 
一溪霜叶风。 
业在有山处， 
道成无事中。 
酌尽一尊酒， 
病夫颜亦红。
                        </pre>
            </li>
            
            <li>
                <h3>
                    题青城山范贤观
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 唐求</p>
                <pre>数里缘山不厌难， 
为寻真诀问黄冠。 
苔铺翠点仙桥滑， 
松织香梢古道寒。 
昼傍绿畦薅嫩玉， 
夜开红灶撚新丹。 
钟声已断泉声在， 
风动茅花月满坛。
                        </pre>
            </li>
            
            <li>
                <h3>
                    马嵬感事
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 唐求</p>
                <pre>冷气生深殿， 
狼星渡远关。 
九城鼙鼓内， 
千骑道途间。 
凤髻随秋草， 
鸾舆入暮山。 
恨多留不得， 
悲泪满龙颜。
                        </pre>
            </li>
            
    </ul>
</body>

</html>