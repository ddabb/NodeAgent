<!DOCTYPE html>
<html lang="zh-CN">

<head>
    <meta charset="UTF-8">
    <title>
        仇远
    </title>
</head>

<body>
    <h1>
        仇远
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一寸金
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>楼倚寒城， 
隔岸江山见东越。 
望远红千尺， 
游丝起舞， 
空青一段， 
斜阳明灭。 
孤树秋声歇。 
霜枝袅、尚留病叶。 
阑干外、带郭人家， 
蜂房几盘折。 
我独逍遥， 
乘虚凭远， 
天风醒毛发。 
问西窗停烛， 
谁吟巴雨， 
连床鼓瑟， 
谁弹湘月。 
消得青鸾下， 
分明是、绛台紫阙。 
何时约、姑射仙人， 
试手回翦雪。
                        </pre>
            </li>
            
            <li>
                <h3>
                    一落索
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>尽日西阑凭醉。 
新寒难睡。 
袖炉烟冷帐云宽， 
倩倩倩、先温被。 
空对短屏山水。 
清清无寐。 
却思十里小红楼， 
应不报、平安字。
                        </pre>
            </li>
            
            <li>
                <h3>
                    两同心
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>踏青归後， 
小步西园。 
翠袖薄、新篁难倚， 
绿窗润、弱絮轻黏。 
春风急， 
暮雨凄然。 
早听啼鹃。 
忆昔几度湖边。 
款曲花前。 
约俊客、同倾凿落， 
看游女、同上秋千。 
春无主， 
落日低烟。 
芳草年年。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>湘水晓行无酒， 
楚乡客久思家。 
空城暗柳老愁芽。 
燕归才社後， 
人老尚天涯。 
记得津头轻别， 
离觞愁听琵琶。 
东风吹泪落鸥沙。 
一番新雨重， 
飞不起杨花。
                        </pre>
            </li>
            
            <li>
                <h3>
                    何满子·河满子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>舞褥行云衬步， 
歌纨片月生怀。 
歌残舞罢花困软， 
凝情犹小徘徊。 
髻滑频扶堕珥， 
裙低略露弓鞋。 
当日凝香清燕， 
惯听八拍三台。 
谢娘荀令都□老， 
匆匆好梦惊回。 
闲指青衫旧泪， 
空连半股鸾钗。
                        </pre>
            </li>
            
            <li>
                <h3>
                    八声甘州
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>敛双蛾、冷雨立毡车， 
离思上青枫。 
想天阶辞辇， 
长门分镜， 
征骑西东。 
应被婵娟早误， 
谁遣出深宫。 
鸾袖不堪绾， 
前事成空。 
独掩琵琶无语， 
恨主恩太薄， 
泪脸弹红。 
又争如汉月， 
深夜照帘栊。 
草青青、年年归梦， 
算北来、应自有征鸿。 
还堪笑， 
玉关何事， 
不锁春风。
                        </pre>
            </li>
            
            <li>
                <h3>
                    八拍蛮
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 仇远</p>
                <pre>翠袖笼香醒宿酒， 
银瓶汲水瀹新茶。 
几处杜鹃啼暮雨， 
来禽空老一春花。
                        </pre>
            </li>
            
            <li>
                <h3>
                    八犯玉交枝·八宝妆
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>沧岛云连， 
绿瀛秋入， 
暮景欲沈洲屿。 
无浪无风天地白， 
听得潮生人语。 
擎空孤柱。 
翠倚高阁恁虚， 
中流苍碧迷烟雾。 
惟见广寒门外， 
青无重数。 
遥想贝阙珠宫， 
琼林玉树。 
不知还是何处。 
倩谁问、凌波轻步。 
谩凝睇、乘鸾秦女。 
想庭曲、霓裳正舞。 
莫须长笛吹愁去。 
怕唤起鱼龙， 
三更喷作前山雨。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>三生杜牧。 
惯识小红楼上宿。 
压帽花斜。 
醉跨门前白鼻。 
归来寻睡。 
懒拨熏炉温素被。 
两袖香尘。 
肯信春风老得人。
                        </pre>
            </li>
            
            <li>
                <h3>
                    凤凰阁
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>晴绵欺雪， 
扑扑红楼锦幄。 
小晴蜓载水花泊。 
犹记横波浅笑， 
香云深约。 
甚可怪、匆匆忘却。 
寻芳人老， 
那得心情问著。 
雁程不到怨无托。 
还又月笛幽院， 
风镫疏箔。 
谩傍竹、寒笼翠薄。
                        </pre>
            </li>
            
            <li>
                <h3>
                    南乡子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>急雨涨潮头。 
越树吴城势拍浮。 
海鹤一声苍竹裂， 
扁舟。 
轻载行云压水流。 
独倚最高楼。 
回首屏山叠叠秋。 
江上数峰人不见， 
沙鸥。 
曾识西风独客愁。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>细细金丝柳， 
重重青黛山。 
玉人楼上倚愁看。 
移得浅颦深恨， 
上眉间。 
泪湿红绡薄， 
香凝碧绮寒。 
多情别去未春残。 
归趁海棠开後、燕双还。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>疏树小花风， 
别浦残鹃雨。 
不是王孙忘却归， 
草没归来路。 
空积琐窗尘， 
谁按琼箫谱。 
暗把金钱卜远人， 
争敢分明语。
                        </pre>
            </li>
            
            <li>
                <h3>
                    台城路·齐天乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>海棠才试春光小， 
西风便吹秋去。 
白石粼粼， 
丹林点点， 
装缀东皋南浦。 
清游顿阻。 
谩空有园林， 
可无钟鼓。 
一曲庭花， 
隔江谁与问商女。 
离怀浑似梦里， 
碧云犹冉冉， 
佳人何处。 
越岫难盟， 
秦楼燕约， 
争奈年华已暮。 
凭高吊古。 
算只有梅花， 
伴人凄楚。 
极目天长， 
淡霞明断雨。
                        </pre>
            </li>
            
            <li>
                <h3>
                    合欢带
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>令巍巍、一段风流。 
看情性、忒温柔。 
记得河桥曾识面， 
雨凝晴、欲问还羞。 
沈吟半晌， 
蝉敧舞鬓、莺涩歌喉。 
到黄昏饮散， 
□虽未语， 
心已相留。 
纱窗低转， 
红袖同携， 
随花归去秦楼。 
酒力难禁花易软， 
聚眉峰、点点清愁。 
瞋人笑语， 
朦胧娇眼， 
鬌扶头。 
醒来时、月转西厢， 
隔窗犹听箜篌。
                        </pre>
            </li>
            
            <li>
                <h3>
                    塞翁吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>短绿抽堤草， 
芳信未许花知。 
尚留冻梗冰枝。 
藓石雪消迟。 
方塘水浅鸳鸯冷， 
沙际水翼相依。 
拾翠约， 
踏青期。 
终是乐游稀。 
相思。 
江南远， 
渔汀渺渺， 
还又是、梅花谢时。 
有多少、旧愁新恨， 
纵罗虬、妙曲风流， 
怎比红儿。 
何时再得， 
画鷁摇春， 
丰乐楼西。
                        </pre>
            </li>
            
            <li>
                <h3>
                    声声慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>藏莺院静， 
浮鸭池荒。 
绿阴不减红芳。 
高卧虚堂。 
南风时送微凉。 
游鞯践香未遍， 
怪青春、别我堂堂。 
闲里好， 
有故书盈箧， 
新酒盈缸。 
只怕吴霜侵鬓， 
叹春深铜雀， 
空老周郎。 
弱絮沾泥， 
如今梦冷平康。 
翻思旧游踪迹， 
认断云、低度横塘。 
离恨满， 
甚月明、偏照小窗。
                        </pre>
            </li>
            
            <li>
                <h3>
                    夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>十二阑干和露倚。 
银潢淡、玉蟾如洗。 
万籁无声， 
纤云不染。 
目断楚天千里。 
自把黄花闲数蕊。 
空招隐、湘君山鬼。 
古剑埋光， 
孤灯倒影， 
咄咄树犹如此。
                        </pre>
            </li>
            
            <li>
                <h3>
                    好女儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>恨结眉峰。 
两抹青浓。 
不忺人、昨夜曾中酒， 
甚小蛮绿困， 
太真红醉， 
肯嫁东风。 
无奈游丝堕蕊， 
尽日□逐花蓬。 
把西园、斗草芳期阻， 
怕明朝微雨， 
庭莎翠滑， 
湿透莲弓。
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>听尽西窗风雨。 
又听东邻砧杵。 
犹自立危阑， 
阑外青山无语。 
何处。 
何处。 
一树乱鸦啼暮。
                        </pre>
            </li>
            
            <li>
                <h3>
                    小秦王
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 仇远</p>
                <pre>眼溜秋潢脸晕霞。 
宝钗斜压两盘鸦。 
分明认得萧郎是， 
佯凭阑干唤卖花。
                        </pre>
            </li>
            
            <li>
                <h3>
                    少年游
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>钗云垂耳未胜冠， 
私语别青鸾。 
露帐银床， 
海棠睡足， 
偏称晚来看。 
一年一梦青楼曲， 
香浅被池寒。 
却听西风， 
小窗残雨， 
红叶满长安。
                        </pre>
            </li>
            
            <li>
                <h3>
                    尾犯
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>宝蜡夜笼花， 
不碍画楼， 
无限清景。 
病叶分秋， 
翦愁桐金井。 
银汉外、尘飞不到， 
暮云收、琉璃万顷。 
弁山横翠， 
好倩西风， 
送上江心镜。 
霓裳空楚楚， 
钧天旧梦难醒。 
最忆婵娟， 
□钗钿香冷。 
欲高跨、娇鸾归去， 
又还愁、乌啼酒醒。 
独思前事， 
夜永谁问相如病。
                        </pre>
            </li>
            
            <li>
                <h3>
                    巫山一段云
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>酒力欺愁薄， 
轻红晕脸微。 
双鸳谁袖出青闺。 
剗袜步东西。 
倦蝶栖香懒， 
雏莺调语低。 
钗盟惟有烛花知。 
半醉欲归时。
                        </pre>
            </li>
            
            <li>
                <h3>
                    庆春宫·高阳台
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>江影涵空， 
山光浮水， 
画楼直倚东城。 
落叶声稀， 
归鸿声杳， 
晚风却递钟声。 
去天咫尺， 
祗疑是、齐云摘星。 
阑干疑伫， 
愁见垂杨， 
烟絮萦萦。 
官梅冷笑相迎。 
□怕繁枝， 
容易凋零。 
因念□□， 
吟仙鹤去， 
断桥谁赋疏清。 
染云如黛， 
这雪意、看看做成。 
有谁知得， 
庾信闲愁， 
陶令闲情。
                        </pre>
            </li>
            
            <li>
                <h3>
                    庆清朝
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>山束滩声， 
月移石影， 
寒江夜色空浮。 
丹青古壁， 
风幡横卧东流。 
小舣载云轻棹， 
湖痕渐落葑泥稠。 
津亭外， 
隔船吹笛， 
唤起眠鸥。 
非但予愁渺渺， 
料那人， 
应自有、一襟愁。 
霜栖露泊， 
容易吹白人头。 
漠漠荻花胜雪， 
拟寻静岸略移舟。 
留闲耳， 
听莺小院， 
听雨西楼。
                        </pre>
            </li>
            
            <li>
                <h3>
                    归田乐
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>略彴横溪曲。 
映带短莎修竹。 
傍岸谁家屋。 
爱水护遥碧， 
林拥深绿。 
呼布谷。 
东里西邻才一簇。 
社鼓初鸣春酒熟。 
长衫方帽， 
翁醉扶黄犊。 
断霞倦鹊， 
未晚先争宿。 
门外月明三六六。
                        </pre>
            </li>
            
            <li>
                <h3>
                    忆旧游
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>忆寒烟古驿， 
淡月孤舟， 
无限江山。 
落叶牵离思， 
到秋来， 
夜夜梦入长安。 
故人翦烛清话， 
风雨半窗寒。 
甚宦海漂流， 
客毡寂寞， 
忍说闲关。 
征衫。 
赋归去， 
喜故里西湖， 
不厌重看。 
莫待青春晚， 
趁莺花未老， 
觅醉寻欢。 
故园更有松竹， 
富贵不如闲。 
却指顾斜阳， 
长歌李白行路难。
                        </pre>
            </li>
            
            <li>
                <h3>
                    忆秦娥
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>秋乍觉。 
露凉顿觉罗衾薄。 
罗衾薄。 
黄昏庭院， 
水风帘幕。 
阑干待月花时约。 
愁长梦短浑忘却。 
浑忘却。 
南山猿鹤， 
北枝乌鹊。
                        </pre>
            </li>
            
            <li>
                <h3>
                    忆闷令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>岸柳丝丝青尚浅。 
渐春归吴苑。 
缭垣不隔花屏， 
爱翠深红远。 
瞥地飞来何处燕。 
小乌衣新翦。 
想芹短、未出香泥， 
波面时时点。
                        </pre>
            </li>
            
            <li>
                <h3>
                    思佳客
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 仇远</p>
                <pre>东壁谁家夜捣砧。 
荆江流滞客偏闲。 
三三五五潇湘雁， 
飞尽南云入北云。 
人独自， 
月黄昏。 
青镫红蕊落缤纷。 
野篁谩白秋萧索， 
无风无雨也闭门。
                        </pre>
            </li>
            
            <li>
                <h3>
                    探芳信
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>坐清昼。 
记步幄行春， 
短亭呼酒。 
怅湔裙香远， 
波痕尚依旧。 
亦阑桥下桃花观， 
寒勒花枝瘦。 
转回廊、古瓦生松， 
暗泉鸣甃。 
山雨夜来骤。 
便绿涨平堤， 
云横远岫。 
细认沙头， 
还见有落红否。 
杨花自趁东风去， 
空白鸳鸯首。 
劝游人、莫把骄骢系柳。
                        </pre>
            </li>
            
            <li>
                <h3>
                    摸鱼儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>爱青山、去红尘远， 
清清谁似巢许。 
白云窗冷灯花小， 
夜静对床听雨。 
愁不语。 
念锦屋瑶筝， 
却伴闲云住。 
莲心尚苦。 
谩自折兰苕， 
答书蕉叶， 
都是断肠句。 
鸥沙外， 
还笑失群鸳鸯。 
凄凉烟水深处。 
碧笺空寄江南弄， 
鸦墨乱无行数。 
梅半树。 
怅未识、佳人日暮情谁与。 
何时辇路。 
共系柳游鞯， 
印苔金屐， 
湖曲步春去。
                        </pre>
            </li>
            
            <li>
                <h3>
                    早梅芳近·早梅芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>碧溪湾， 
疏竹外， 
正小春天气。 
绿珠羞涩， 
半吐椒红可人意。 
月香传瘦影， 
露脸凝清泪。 
笑倡条冶叶， 
怕冷尚贪睡。 
马行迟， 
雪未霁。 
还忆前村里。 
青禽啁哳， 
疑是当时梦初起。 
旧愁归塞管， 
远恨潇湘水。 
望江南， 
故人家万里。
                        </pre>
            </li>
            
            <li>
                <h3>
                    更漏子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>楝花风， 
都过了。 
冷落绿阴池沼。 
春草草， 
草离离。 
离人归未归。 
暗魂消， 
频梦见。 
依约旧时庭院。 
红笑浅， 
绿颦深。 
东风不自禁。
                        </pre>
            </li>
            
            <li>
                <h3>
                    望仙楼·胡捣练
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>九仙山晓。 
雾冥冥、一鹤飞来华表。 
衔得红云花岛。 
双蒂仙桃小。 
破罂旋汲香泉， 
短鑺闲锄春草。 
愁种愁深多少。 
头白鸳鸯老。
                        </pre>
            </li>
            
            <li>
                <h3>
                    木兰花令
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 仇远</p>
                <pre>月堕觚棱寒鹊起。 
露拭秋空清似水。 
西风昨起过江南， 
红叶黄芜三四里。 
香莼先近幽人齿。 
断杵偏来征客耳。 
沧洲无路迷将归， 
□叠楚山□梦里。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>远钟消断梦， 
又霜信、到纹窗。 
有六曲屏山， 
四垂斗帐， 
重锦方床。 
轻寒画眉尚懒， 
想留连、一线枕痕香。 
无语因谁悒怏， 
何心重理丝簧。 
花房。 
空记旧周郎。 
指印□鸳鸯。 
悄不堪□□， 
暗尘绣陌， 
淡月幽坊。 
休恁败红寄远， 
怕惊波、侵字不成行。 
坐忆江南信息， 
断肠蘸甲清觞。
                        </pre>
            </li>
            
            <li>
                <h3>
                    极相思
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>云头灰冷， 
金彝熏透茜罗衫。 
可人犹带， 
紫陌青门， 
珠泪斑斑。 
自恨移根无宿土， 
红姿减、绿意阑珊。 
有谁知我， 
花明眼暗， 
如雾中看。
                        </pre>
            </li>
            
            <li>
                <h3>
                    桃园忆故人·桃源忆故人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>苎萝山下花藏路。 
只许流莺来去。 
吹落梨花无数。 
香雪迷官渡。 
浣纱溪浅人何许。 
空对碧云凝暮。 
归去春愁如雾。 
奈五更风雨。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>晓星低射疏櫺， 
殢寒却枕还慵起。 
炊烟逗屋， 
隔房人语， 
镫前行李。 
霜滑平桥， 
雾迷衰草， 
时间流水。 
怅雕鞍独拥， 
清寒满袖， 
入斜月、空山里。 
谩把鞭梢暗指。 
酒旗边、柴门又闭。 
分水点墨， 
因风欲寄， 
梅花万里。 
宝帐春慵， 
梦中肯信， 
有人憔悴。 
待归来、别倚新腔， 
换却泪毫愁纸。
                        </pre>
            </li>
            
            <li>
                <h3>
                    江神子·江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>云阶步影夜凄凉。 
采丹房。 
宿芽黄。 
万粟千萤， 
风露四阑香。 
歌断小山枝上月， 
环佩冷， 
怯流光。 
年时金屋罩琴床。 
忆情郎。 
淡梳妆。 
笋玉春纤， 
挼蕊细浮觞。 
愁夜满城今旧雨， 
分付菊， 
自重阳。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 仇远</p>
                <pre>鸦墨鸳茸暗小窗。 
栀花时递淡中香。 
何须华屋艳红妆。 
栊月凉筛金琐碎， 
床琴清写玉丁当。 
风车闲倚在回廊。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 仇远</p>
                <pre>芍药小纱窗。 
唾碧茸长。 
粉香犹涴旧时妆。 
玉佩丁东仙步远， 
好处难忘。 
草草赋高唐。 
终是荒凉。 
凉蟾飞入合欢床。 
争得花阴重邂逅， 
才不思量。
                        </pre>
            </li>
            
            <li>
                <h3>
                    清商怨
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>黄花丹叶绀草。 
染恨西园晓。 
梦度秦楼， 
孤鸿云影倒。 
连环旧约忘了。 
应记□、绿珠娇小。 
莫翦回文， 
玉关人未老。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>寒泉如线。 
莎石绵云软。 
十里梅花香一片。 
不记入山深浅。 
谩留两袖春风。 
罗浮旧梦成空。 
独对阑干明月， 
教人犹忆山中。
                        </pre>
            </li>
            
            <li>
                <h3>
                    渡江云
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>流莺啼怨粉， 
嫩寒著柳， 
语尚困东风。 
问荒垣旧藓， 
烟雨何时， 
溅泪瘗危红。 
□愁不尽， 
对乱花、芳草茸茸。 
嗟绮尘、漂零无定， 
绡幕燕巢空。 
匆匆。 
玉銮声杳， 
绣屋香消， 
谩精神入梦。 
记旧家、定场声价， 
曾冠深宫。 
香魂彷佛留环佩， 
正淡月、春雾朦朦。 
花影底， 
长年恨锁云容。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>寒食无情， 
阳春如客。 
晚风吹尽繁枝。 
落红堆径， 
小槛立移时。 
乐事不堪再省， 
吴乡远、愁思依依。 
谁家燕， 
斜穿绣幕， 
轻惹画梁泥。 
还知。 
人寂寞， 
殷勤软语， 
来说差池。 
怕王孙归去， 
芳草离离。 
倚翠屏山梦断， 
无心听、啼鸟催归。 
何时向， 
溪流练带， 
一舸载鸱夷。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>脂雨东流， 
觉春去、绿阴如幄。 
尝记得、桃花碧径， 
自怜幽独。 
日暮碧云空冉冉， 
摘花小袖犹依竹。 
望江南、草色欲连天， 
人江北。 
谁共翦， 
西窗烛。 
谁共度， 
西园曲。 
甚采香情懒， 
楚骚谁续。 
海远休寻双燕信， 
夜长争忍孤鸾宿。 
夹缃签、曾有旧题诗， 
镫前读。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>黄帽棕鞋， 
出门一步为行客。 
几时寒食。 
岸岸梨花白。 
马首山多， 
雨外青无色。 
谁禁得。 
残鹃孤驿。 
扑地春云黑。
                        </pre>
            </li>
            
            <li>
                <h3>
                    烛影摇红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>中酒情怀， 
怨春羞见桃花面。 
王孙别去草萋萋， 
十里青如染。 
不恨梨云梦远。 
恨只恨、盟深交浅。 
一般孤闷， 
两下相思， 
黄昏依黯。 
楼依斜阳， 
翠鸾不到音书远。 
绿窗空对绣鸳鸯， 
□缕凭谁翦。 
知在新亭旧院。 
杜鹃啼、东风意懒。 
便归来後， 
也过清明， 
花飞春减。
                        </pre>
            </li>
            
            <li>
                <h3>
                    燕归来·喜迁莺
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>三叠曲， 
四愁诗。 
心事少人知。 
西风未老燕迟归。 
巢冷半乾泥。 
流红句， 
回文字。 
除燕知， 
谁能记。 
一声却到画楼西。 
云压小鸿低。
                        </pre>
            </li>
            
            <li>
                <h3>
                    爱月夜眠迟·爱月夜眠迟慢
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>小市收镫， 
渐柝声隐隐， 
人语沈沈。 
月华如水， 
香街尘冷， 
阑干琐碎花阴。 
罗帏不隔婵娟， 
多情伴人， 
孤枕最分明。 
见屏山翠叠， 
遮断行云。 
因记款曲西厢， 
趁凌波步影， 
笑拾遗簪。 
元宵相次近也， 
沙河箫鼓， 
却是如今。 
行行舞袖歌裙。 
归还不管更深。 
黯无言， 
新愁旧月， 
空照黄昏。
                        </pre>
            </li>
            
            <li>
                <h3>
                    玉蝴蝶
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>独立软红尘表， 
远吞翠雾， 
平挹纹澜。 
草长西垣， 
生怕隔断双鬟。 
树梢明、夕阳未冷， 
菱叶静、新雨初乾。 
倚阑干。 
一声鹅管， 
人影高寒。 
休寻王孙桂隐， 
白云鸡犬， 
曾识刘安。 
羽扇纶巾， 
不知门外有人闲。 
袖素手、懒招黄鹄， 
写碧笺、空寄青鸾。 
且盘桓。 
听风听雨， 
山川山南。
                        </pre>
            </li>
            
            <li>
                <h3>
                    琐窗寒
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>小袖啼红， 
残茸唾碧， 
深愁如织。 
闲愁不断， 
冉冉舞丝千尺。 
倚修筠、袖笼浅寒， 
望人在水西云北。 
想绿杨影里， 
兰舟轻舣， 
赤阑桥侧。 
游剧归来， 
恨汗湿酥融， 
步悭袜窄。 
兰情蕙盼， 
付与栖鸾消息。 
奈无情、风雨做愁， 
帐镫闪闪春寂寂。 
梦相思、一枕巫山， 
更画楼吹笛。
                        </pre>
            </li>
            
            <li>
                <h3>
                    生查子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 仇远</p>
                <pre>钗头缀玉虫， 
耿耿东窗晓。 
京洛少年游， 
犹恨归来早。 
寒食正梨花， 
古道多芳草。 
今夜试青镫， 
依旧春花小。
                        </pre>
            </li>
            
            <li>
                <h3>
                    相思引
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>鸦墨斜行印粉香。 
倚楼凝望过鸿将。 
寸心天远， 
月冷梦浮湘。 
题恨谩留诗叶小， 
合欢空恋舞衣长。 
旧愁千斛， 
深浅倩谁量。
                        </pre>
            </li>
            
            <li>
                <h3>
                    眼儿媚
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>谢家池馆占花中。 
微雨湿春风。 
艳红修碧， 
浓香疏影， 
浮动帘栊。 
娇蛾聚翠寻春梦， 
衣上泪痕重。 
闲窗愁对， 
金笼鹦鹉， 
彩带芙蓉。
                        </pre>
            </li>
            
            <li>
                <h3>
                    睡花阴令·醉花阴
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>愁云歇雨， 
净洗一奁秋霁。 
枝上鹊、欲栖还起。 
曲阑人独倚。 
持杯酌月， 
月未醉、笑人先醉。 
忘醉倚、木犀花睡。 
满衣花影碎。
                        </pre>
            </li>
            
            <li>
                <h3>
                    破阵子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>柳浪六桥春碧， 
香尘十里香风。 
好是烂游浓醉後， 
画□阑干见小红。 
红明绿暗中。 
旧约涌金门道， 
纱笼毕竟相逢。 
只恐入城归路杂， 
便转头树北云东。 
侯门深几重。
                        </pre>
            </li>
            
            <li>
                <h3>
                    秋蕊香
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>三径归来秋早。 
门外金铺谁扫。 
东篱不种闲花草。 
恼乱西风未了。 
霜华侵鬓渊明老。 
南山晓。 
啼红怨绿駸駸少。 
自采落叶英黄小。
                        </pre>
            </li>
            
            <li>
                <h3>
                    糖多令·唐多令
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>凉露湿秋芜。 
空庭啼蟪蛄。 
紫苔衣、犹护金铺。 
疏箔翠眉人不见， 
流水急， 
泣鳏鱼。 
恨草倩谁锄。 
西风吹鬓疏。 
问刘郎、别後何如。 
纵有桃花千万树， 
也不似， 
旧玄都。
                        </pre>
            </li>
            
            <li>
                <h3>
                    花心动
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>醒眼明霞， 
问染成、晴堤几分秋色。 
腻困未醒， 
欲语还羞， 
掩映雾笼烟幂。 
艳姿相亚柔枝妥， 
恁娇倚、西风无力。 
只疑是、彩云散影， 
误留仙魄。 
不见芳卿消息。 
但晓沁嫣红， 
雨湿轻白。 
落日光中， 
窥影横塘， 
却似试妆脉脉。 
芳心空有韶华想， 
忍拼与、清霜狼籍。 
雁声里、丹枫伴人泪滴。
                        </pre>
            </li>
            
            <li>
                <h3>
                    荐金蕉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 仇远</p>
                <pre>梅边当江南信。 
醉语无恁准。 
斜阳丹叶一帘秋。 
燕去鸿来， 
相忆几时休。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>翠鸾不隔巫山路。 
无人肯指行云处。 
徙倚最高楼。 
秋波春望愁。 
先来愁似雾。 
更下丝丝雨。 
芳径溅香泥。 
苔花滑马蹄。
                        </pre>
            </li>
            
            <li>
                <h3>
                    薄幸
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>眼波横秀。 
乍睡起、茸窗倦绣。 
甚脉脉、阑干凭晓， 
一握乱丝如柳。 
最恼人、微雨悭晴， 
飞红满地春风骤。 
记帕折香绡， 
簪敲凉玉， 
小约清明前後。 
昨梦云何处， 
应只在， 
春城迷酒。 
对溪桃羞语， 
海棠贪困， 
莺声唤醒愁仍旧。 
劝花休瘦。 
看钗盟再合， 
秋千小院同携手。 
回文锦字， 
寄与知他信否。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>满城风雨消凝处。 
谁是潘郎句。 
萧萧杨柳□凋黄。 
醉渡官桥瘦马、踏轻霜。 
旧时都道游春好。 
不似秋光小。 
菊花过了海棠来。 
定是催归锦字、不须开。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>深院萧萧梧叶雨。 
知道秋来， 
不见秋来处。 
云压小桥人不渡。 
黄芦苦竹愁如雾。 
四壁秋声谁更赋。 
人只留春， 
不解留春住。 
秋又欲归天又暮。 
斜阳红影随鸦去。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>小立画桥西畔， 
仙车蓦送香风。 
多情问我太匆匆。 
疑是当年小宋。 
须识蓬山不远， 
梨云路杳无踪。 
觉来斜月隔帘栊。 
不是相逢是梦。
                        </pre>
            </li>
            
            <li>
                <h3>
                    解佩令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>浅莎深苑， 
流萤暗度。 
问霜纨、藏在何处。 
一自西风， 
乱翦翦、枝头红露。 
怕因循、彩鸾尘蠹。 
歌台香散， 
离宫烛暗， 
谩消凝、凌波微步。 
最怕黄昏， 
小楼外、零云残雨。 
把相思、共青镫诉。
                        </pre>
            </li>
            
            <li>
                <h3>
                    解连环
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>绮疏人独。 
记芙蓉院宇， 
玉箫同宿。 
尚隐约、屏窄山多， 
□衾暖浪浮， 
帐香云扑。 
步袜蹁然， 
又何处、秦筝金屋。 
□柔簪易折， 
破镜难留， 
断缕难续。 
斜阳谩穷倦目。 
甚天寒袖薄， 
犹倚修竹。 
待听雨、闲说前期， 
奈心在江南， 
人在江北。 
老却休文， 
自笑我、腰围如束。 
莫思量， 
寻花傍柳， 
旧时杜曲。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>渚莲香贮一房秋。 
秋叶上人头。 
年光鬓影偷换， 
堪叹不堪留。 
人渺渺， 
事休休。 
恨悠悠。 
莼鲈不梦， 
也□归舟。 
家住沧洲。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>但病酒。 
愁对清明时候。 
不为吟诗应也瘦。 
坐久衣痕皱。 
曾约花间携手。 
空忆洛阳耆旧。 
道不相逢还却又。 
海棠开厮句。
                        </pre>
            </li>
            
            <li>
                <h3>
                    越山青·长相思
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>四月时。 
五月时。 
柳絮无风不肯飞。 
卷帘看燕归。 
雨凄凄。 
草凄凄。 
及早关门睡起迟。 
省人多少诗。
                        </pre>
            </li>
            
            <li>
                <h3>
                    酹江月·念奴娇
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>探春消息， 
觉南枝开遍， 
北枝犹阙。 
越女娉婷天下白， 
堪与冰霜争洁。 
孤影棱棱， 
暗香楚楚， 
水月成三绝。 
行云不动， 
素波轻浣尘袜。 
回首雪里关山， 
玉龙吹怨， 
似替人幽咽。 
溪上园林应满树， 
一径莓苔萦折。 
金马疏篱， 
玉堂茅舍， 
终是风光别。 
寻花欲语， 
对花却又无说。
                        </pre>
            </li>
            
            <li>
                <h3>
                    醉公子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 仇远</p>
                <pre>晓入蓬莱岛。 
松下锄瑶草。 
贪看碧桃花。 
误游金母家。 
一酌洼尊露。 
醉失归来路。 
不见董双成。 
隔花闻笛声。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>水西云北。 
锦苞泫露无颜色。 
夜寒花外眠双鶒。 
莫唱江南， 
谁是鹧鸪客。 
薄情青女司花籍。 
粉愁红怨啼螀急。 
月明倦听山阳笛。 
渺渺征鸿， 
千里楚天碧。
                        </pre>
            </li>
            
            <li>
                <h3>
                    金缕曲·贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>仙骨清无暑。 
爱兰桡、撑入鸳波， 
锦云深处。 
休唱采莲双浆曲， 
老却鸥朋鹭侣。 
算只有、青山如故。 
旧雨初晴新水涨， 
画桥低、杳霭迷苍渚。 
头戴笠， 
日亭午。 
独醒耿耿空怀楚。 
渺愁予、岸芷江蓠， 
尚青青否。 
锦瑟谩弹斑竹恨， 
难写湘妃怨语。 
怅谁与、孤芳为主。 
流水无声云不动， 
向渔郎、欲觅桃园路。 
船尾带， 
落花去。
                        </pre>
            </li>
            
            <li>
                <h3>
                    阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>桃花坊陌散香红。 
捎鞭骤玉骢。 
官河柳带结春风。 
高楼小燕空。 
山暗霭， 
草蒙茸。 
江南春正浓。 
王孙家在画桥东。 
相寻无路通。
                        </pre>
            </li>
            
            <li>
                <h3>
                    阳台怨
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 仇远</p>
                <pre>月明如白日。 
遮径花阴密密。 
未见黄云衬袜来， 
空伴花阴立。 
疑是碧瑶台， 
不放彩鸾飞出。 
隐隐隔花清漏急。 
一巾红露湿。
                        </pre>
            </li>
            
            <li>
                <h3>
                    雪狮儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>武林春早， 
乘兴试问， 
孤山枝南枝北。 
见说椒红， 
初破芳苞犹绿。 
罗浮梦熟。 
记曾有、幽禽同宿。 
依稀是、缟衣楚楚， 
佳人空谷。 
娇小春意未足。 
甚娇羞， 
怕入玉堂金屋。 
误学宫妆， 
粉额蜂黄轻扑。 
江空岁晚， 
最难是、旧交松竹。 
忒幽独。 
笛倚画楼西曲。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>绮帷高揭。 
风动流苏结。 
兴在夜凉多处， 
兰烬短、半明灭。 
醉彻。 
香未绝。 
紫箫声乍歇。 
声入碧云堆里， 
还起舞、桂花月。
                        </pre>
            </li>
            
            <li>
                <h3>
                    风流子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>红锦旧同心。 
西池上、曾与系青禽。 
记山水写情， 
秋桐促轸， 
鸳鸯萦恨， 
春绣停针。 
常叹好风妨画扇， 
明月堕瑶簪。 
短梦易残， 
一声长笛， 
新愁无限， 
何处孤砧。 
香奁依然在， 
但鸾镜、孤影渺渺难寻。 
雨後胭脂， 
应想粉蚀尘侵。 
怅去帆渐杳， 
鱼鳞浪浅， 
远笺难寄， 
鸿尾云深。 
回首高楼， 
不堪烟雨平林。
                        </pre>
            </li>
            
            <li>
                <h3>
                    齐天乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 仇远</p>
                <pre>夕阳门巷荒城曲， 
清音早鸣秋树。 
薄翦绡衣， 
凉生鬓影， 
独饮天边风露。 
朝朝暮暮。 
奈一度凄吟， 
一番凄楚。 
尚有残声， 
蓦然飞过别枝去。 
齐宫往事谩省， 
行人犹与说， 
当时齐女。 
雨歇空山， 
月笼古柳， 
彷佛旧曾听处。 
离情正苦。 
甚懒拂冰笺， 
倦拈琴谱。 
满地霜红， 
浅莎寻蜕羽。
                        </pre>
            </li>
            
    </ul>
</body>

</html>