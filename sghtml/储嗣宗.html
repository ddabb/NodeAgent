<!DOCTYPE html>
<html lang="zh-CN">

<head>
    <meta charset="UTF-8">
    <title>
        储嗣宗
    </title>
</head>

<body>
    <h1>
        储嗣宗
    </h1>
    <p><strong>朝代:</strong>
        唐代
    </p>
    <p><strong>生平:</strong>
        储嗣宗，大中十三年，登进士第。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    入浮石山
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>斜日出门去， 
残花已过春。 
鸟声穿叶远， 
虎迹渡溪新。 
入洞几时路， 
耕田何代人。 
自惭非避俗， 
不敢问迷津。
                        </pre>
            </li>
            
            <li>
                <h3>
                    南陂远望
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>闲门横古塘， 
红树已惊霜。 
独立望秋草， 
野人耕夕阳。 
孤烟起蜗舍， 
飞鹭下渔梁。 
唯有田家事， 
依依似故乡。
                        </pre>
            </li>
            
            <li>
                <h3>
                    吴宫
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>荒台荆棘多， 
忠谏竟如何。 
细草迷宫巷， 
闲花误绮罗。 
前溪徒自绿， 
子夜不闻歌。 
怅望清江暮， 
悠悠东去波。
                        </pre>
            </li>
            
            <li>
                <h3>
                    和茅山高拾遗忆山中杂题五首·小楼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>松杉风外乱山青， 
曲几焚香对石屏。 
空忆去年春雨后， 
燕泥时污太玄经。
                        </pre>
            </li>
            
            <li>
                <h3>
                    和茅山高拾遗忆山中杂题五首·山泉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>香味清机仙府回， 
萦纡乱石便流杯。 
春风莫泛桃花去， 
恐引凡人入洞来。
                        </pre>
            </li>
            
            <li>
                <h3>
                    和茅山高拾遗忆山中杂题五首·山邻
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>石桥春涧已归迟， 
梦入仙山山不知。 
柱史从来非俗吏， 
青牛道士莫相疑。
                        </pre>
            </li>
            
            <li>
                <h3>
                    和茅山高拾遗忆山中杂题五首·巢鹤
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>千万云间丁令威， 
殷勤仙骨莫先飞。 
若逢茅氏传消息， 
贞白先生不久归。
                        </pre>
            </li>
            
            <li>
                <h3>
                    和茅山高拾遗忆山中杂题五首·胡山
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>犬入五云音信绝， 
凤楼凝碧悄无声。 
焚香古洞步虚夜， 
露湿松花空月明。
                        </pre>
            </li>
            
            <li>
                <h3>
                    和顾非熊先生题茅山处士闲居
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 储嗣宗</p>
                <pre>归耕地肺绝尘喧， 
匣里青萍未报恩。 
浊酒自怜终日醉， 
古风时得野人言。 
鸟啼碧树闲临水， 
花满青山静掩门。 
唯有阶前芳草色， 
年年惆怅忆王孙。
                        </pre>
            </li>
            
            <li>
                <h3>
                    哭彭先生
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 储嗣宗</p>
                <pre>谷口溪声客自伤， 
那堪呜咽吊残阳。 
空阶鹤恋丹青影， 
秋雨苔封白石床。 
主祭孤儿初学语， 
无媒旅榇未还乡。 
门人远赴心丧夜， 
月满千山旧草堂。
                        </pre>
            </li>
            
            <li>
                <h3>
                    圣女祠
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>石屏苔色凉， 
流水绕祠堂。 
巢鹊疑天汉， 
潭花似镜妆。 
神来云雨合， 
神去蕙兰香。 
不复闻双佩， 
山门空夕阳。
                        </pre>
            </li>
            
            <li>
                <h3>
                    垓城
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 储嗣宗</p>
                <pre>百战未言非， 
孤军惊夜围。 
山河意气尽， 
泪湿美人衣。
                        </pre>
            </li>
            
            <li>
                <h3>
                    孤雁
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>孤雁暮飞急， 
萧萧天地秋。 
关河正黄叶， 
消息断青楼。 
湘渚烟波远， 
骊山风雨愁。 
此时万里道， 
魂梦绕沧洲。
                        </pre>
            </li>
            
            <li>
                <h3>
                    宋州月夜感怀
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>雁池衰草露沾衣， 
河水东流万事微。 
寂寞青陵台上月， 
秋风满树鹊南飞。
                        </pre>
            </li>
            
            <li>
                <h3>
                    宿山馆
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>寂寞对衰草， 
地凉凝露华。 
蝉鸣月中树， 
风落客前花。 
山馆无宿伴， 
秋琴初别家。 
自怜千万里， 
笔砚寄生涯。
                        </pre>
            </li>
            
            <li>
                <h3>
                    宿玉箫宫
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>尘飞不到空， 
露湿翠微宫。 
鹤影石桥月， 
箫声松殿风。 
绿毛辞世女， 
白发入壶翁。 
借问烧丹处， 
桃花几遍红。
                        </pre>
            </li>
            
            <li>
                <h3>
                    宿甘棠馆
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>尘迹入门尽， 
悄然江海心。 
水声巫峡远， 
山色洞庭深。 
风桂落寒子， 
岚烟凝夕阴。 
前轩鹤归处， 
萝月思沈沈。
                        </pre>
            </li>
            
            <li>
                <h3>
                    宿范水
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>行人倦游宦， 
秋草宿湖边。 
露湿芙蓉渡， 
月明渔网船。 
寒机深竹里， 
远浪到门前。 
何处思乡甚， 
歌声闻采莲。
                        </pre>
            </li>
            
            <li>
                <h3>
                    得越中书
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>芳草离离思， 
悠悠春梦余。 
池亭千里月， 
烟水一封书。 
诗想怀康乐， 
文应吊子胥。 
扁舟恋南越， 
岂独为鲈鱼。
                        </pre>
            </li>
            
            <li>
                <h3>
                    早春
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 储嗣宗</p>
                <pre>野树花初发， 
空山独见时。 
踟蹰历阳道， 
乡思满南枝。
                        </pre>
            </li>
            
            <li>
                <h3>
                    早春怀薛公裕
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>幽独自成愚， 
柴门日渐芜。 
陆机初入洛， 
孙楚又游吴。 
失意怨杨柳， 
异乡闻鹧鸪。 
相思复相望， 
春草满南湖。
                        </pre>
            </li>
            
            <li>
                <h3>
                    春怀寄秣陵知友
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>庐江城外柳堪攀， 
万里行人尚未还。 
借问景阳台下客， 
谢家谁更卧东山。
                        </pre>
            </li>
            
            <li>
                <h3>
                    春游望仙谷
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>清无车马尘， 
深洞百花春。 
鸡犬疑沾药， 
耕桑似避秦。 
登山采樵路， 
临水浣纱人。 
若得心无事， 
移家便卜邻。
                        </pre>
            </li>
            
            <li>
                <h3>
                    晚眺徐州延福寺
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>杉风振旅尘， 
晚景藉芳茵。 
片水明在野， 
万花深见人。 
静依归鹤思， 
远惜旧山春。 
今日惜携手， 
寄怀吟白蘋。
                        </pre>
            </li>
            
            <li>
                <h3>
                    村月
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 储嗣宗</p>
                <pre>月午篱南道， 
前村半隐林。 
田翁独归处， 
荞麦露花深。
                        </pre>
            </li>
            
            <li>
                <h3>
                    秋墅
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>欲暮候樵者， 
望山空翠微。 
虹随余雨散， 
鸦带夕阳归。 
穷巷长秋草， 
孤村时捣衣。 
谁知多病客， 
寂寞掩柴扉。
                        </pre>
            </li>
            
            <li>
                <h3>
                    经故人旧居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>万里访遗尘， 
莺声泪湿巾。 
古书无主散， 
废宅与山邻。 
宿草风悲夜， 
荒村月吊人。 
凄凉问残柳， 
今日为谁春。
                        </pre>
            </li>
            
            <li>
                <h3>
                    赠别
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>兰泽伤秋色， 
临风远别期。 
东城草虽绿， 
南浦柳无枝。 
直道岂易枉， 
暗投谁不疑。 
因君问行役， 
有泪湿江蓠。
                        </pre>
            </li>
            
            <li>
                <h3>
                    赠隐者
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>尽室居幽谷， 
乱山为四邻。 
雾深知有术， 
窗静似无人。 
鹤语松上月， 
花明云里春。 
生涯更何许， 
尊酒与垂纶。
                        </pre>
            </li>
            
            <li>
                <h3>
                    过王右丞书堂二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 储嗣宗</p>
                <pre>澄潭昔卧龙， 
章句世为宗。 
独步声名在， 
千岩水石空。 
野禽悲灌木， 
落日吊清风。 
后学攀遗址， 
秋山闻草虫。 
万树影参差， 
石床藤半垂。 
萤光虽散草， 
鸟迹尚临池。 
风雅传今日， 
云山想昔时。 
感深苏属国， 
千载五言诗。
                        </pre>
            </li>
            
            <li>
                <h3>
                    送人归故园
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>远节惨言别， 
况予心久违。 
从来忆家泪， 
今日送君归。 
野路正风雪， 
还乡犹布衣。 
里中耕稼者， 
应笑读书非。
                        </pre>
            </li>
            
            <li>
                <h3>
                    送友人游吴
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>吴山青楚吟， 
草色异乡心。 
一酌水边酒， 
数声花下琴。 
登楼旧国远， 
探穴九疑深。 
更想逢秋节， 
那堪闻夜砧。
                        </pre>
            </li>
            
            <li>
                <h3>
                    送道士
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>泠然御风客， 
与道自浮沉。 
黄鹤有归语， 
白云无忌心。 
药炉经月净， 
天路入壶深。 
从此分杯后， 
相思何处寻。
                        </pre>
            </li>
            
            <li>
                <h3>
                    送顾陶校书归钱塘
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>清苦月偏知， 
南归瘦马迟。 
橐轻缘换酒， 
发白为吟诗。 
水色西陵渡， 
松声伍相祠。 
圣朝思直谏， 
不是挂冠时。
                        </pre>
            </li>
            
            <li>
                <h3>
                    长安怀古
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 储嗣宗</p>
                <pre>祸稔萧墙终不知， 
生人力屈尽边陲。 
赤龙已赴东方暗， 
黄犬徒怀上蔡悲。 
面缺崩城山寂寂， 
土埋冤骨草离离。 
秋风解怨扶苏死， 
露泣烟愁红树枝。
                        </pre>
            </li>
            
            <li>
                <h3>
                    随边使过五原
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 储嗣宗</p>
                <pre>偶逐星车犯虏尘， 
故乡常恐到无因。 
五原西去阳关废， 
日漫平沙不见人。
                        </pre>
            </li>
            
            <li>
                <h3>
                    题云阳高少府衙斋
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 储嗣宗</p>
                <pre>大隐能兼济， 
轩窗逐胜开。 
远含云水思， 
深得栋梁材。 
吏散山逾静， 
庭闲鸟自来。 
更怜幽砌色， 
秋雨长莓苔。
                        </pre>
            </li>
            
    </ul>
</body>

</html>