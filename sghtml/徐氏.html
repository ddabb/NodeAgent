<!DOCTYPE html>
<html lang="zh-CN">

<head>
    <meta charset="UTF-8">
    <title>
        徐氏
    </title>
</head>

<body>
    <h1>
        徐氏
    </h1>
    <p><strong>朝代:</strong>
        唐代
    </p>
    <p><strong>生平:</strong>
        蜀太后徐氏 
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    丈人观
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 徐氏</p>
                <pre>早与元妃慕至化， 
同跻灵岳访真仙。 
当时信有壶中景， 
今日亲来洞里天。 
仪仗影空寥廓外， 
金丝声揭翠微巅。 
惟惭未致华胥理， 
徒卜升平万万年。
                        </pre>
            </li>
            
            <li>
                <h3>
                    丈人观谒先帝御容
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 徐氏</p>
                <pre>圣帝归梧野， 
躬来谒圣颜。 
旋登三径路， 
似陟九嶷山。 
日照堆岚迥， 
云横积翠间。 
期修封禅礼， 
方俟再跻攀。
                        </pre>
            </li>
            
            <li>
                <h3>
                    三学山夜看圣灯
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 徐氏</p>
                <pre>虔祷游灵境， 
元妃夙志同。 
玉香焚静夜， 
银烛炫辽空。 
泉漱云根月， 
钟敲桧杪风。 
印金标圣迹， 
飞石显神功。 
满望天涯极， 
平临日角红。 
猿来斋石上， 
僧集讲筵中。 
顿作超三界， 
浑疑证六通。 
愿成修偃化， 
社稷保延洪。
                        </pre>
            </li>
            
            <li>
                <h3>
                    丹景山至德寺
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 徐氏</p>
                <pre>周回云水游丹景， 
因与真妃眺上方。 
晴日晓升金晃曜， 
寒泉夜落玉丁当。 
松梢月转琴栖影， 
柏径风牵麝食香。 
虔炸六铢宜铸祝， 
惟祈圣祉保遐昌。
                        </pre>
            </li>
            
            <li>
                <h3>
                    和题丹景山至德寺
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 徐氏</p>
                <pre>丹景山头宿梵宫， 
玉轮金辂驻虚空。 
军持无水注寒碧， 
兰若有花开晚红。 
武士尽排青嶂下， 
内人皆在讲筵中。 
我家帝子传王业， 
积善终期四海同。
                        </pre>
            </li>
            
            <li>
                <h3>
                    游丈人观谒先帝御容
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 徐氏</p>
                <pre>共谒御容仪， 
还同在禁闱。 
笙歌喧宝殿， 
彩仗耀金徽。 
清泪沾罗袂， 
红霞拂绣衣。 
九疑山水远， 
无路继湘妃。
                        </pre>
            </li>
            
            <li>
                <h3>
                    玄都观
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 徐氏</p>
                <pre>登寻丹壑到玄都， 
接日红霞照座隅。 
即向周回岩下看， 
似看曾进画图无。
                        </pre>
            </li>
            
            <li>
                <h3>
                    题天回驿
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 徐氏</p>
                <pre>周游灵境散幽情， 
千里江山暂得行。 
所恨风光看未足， 
却驱金翠入龟城。
                        </pre>
            </li>
            
            <li>
                <h3>
                    题彭州阳平化
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 徐氏</p>
                <pre>寻真游胜境， 
巡礼到阳平。 
水远波澜碧， 
山高气象清。 
殿严孙氏貌， 
碑暗系师名。 
夜月登坛醮， 
松风森磬声。
                        </pre>
            </li>
            
            <li>
                <h3>
                    题金华宫
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 徐氏</p>
                <pre>再到金华顶， 
玄都访道回。 
云披分景象， 
黛锁显楼台。 
雨涤前山净， 
风吹去路开。 
翠屏夹流水， 
何必羡蓬莱。
                        </pre>
            </li>
            
    </ul>
</body>

</html>