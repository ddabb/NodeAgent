<!DOCTYPE html>
<html lang="zh-CN">

<head>
    <meta charset="UTF-8">
    <title>
        卢僎
    </title>
</head>

<body>
    <h1>
        卢僎
    </h1>
    <p><strong>朝代:</strong>
        唐代
    </p>
    <p><strong>生平:</strong>
        卢僎，吏部尚书从愿之从父也。自闻喜尉入为学士，终吏部员外郎。诗十四首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    上幸皇太子新院应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 卢僎</p>
                <pre>佳气晓葱葱， 
乾行入震宫。 
前星迎北极， 
少海被南风。 
视膳铜楼下， 
吹笙玉座中。 
训深家以正， 
义举俗为公。 
父子成钊合， 
君臣禹启同。 
仰天歌圣道， 
犹愧乏雕虫。
                        </pre>
            </li>
            
            <li>
                <h3>
                    临川送别
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 卢僎</p>
                <pre>秋郊日半隐， 
野树烟初映。 
风水正萧条， 
那甚动离咏。
                        </pre>
            </li>
            
            <li>
                <h3>
                    初出京邑有怀旧林
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 卢僎</p>
                <pre>赋生期独得， 
素业守微班。 
外忝文学知， 
鸿渐鹓鹭间。 
内倾水木趣， 
筑室依近山。 
晨趋天日晏， 
夕卧江海闲。 
松风生坐隅， 
仙禽舞亭湾。 
曙云林下客， 
霁月池上颜。 
虽曰坐郊园， 
静默非人寰。 
时步苍龙阙， 
宁异白云关。 
语济岂时顾， 
默善忘世攀。 
世网余何触， 
天涯谪南蛮。 
回首思洛阳， 
喟然悲贞艰。 
旧林日夜远， 
孤云何时还。
                        </pre>
            </li>
            
            <li>
                <h3>
                    十月梅花书赠
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 卢僎</p>
                <pre>君不见巴乡气候与华别， 
年年十月梅花发。 
上苑今应雪作花， 
宁知此地花为雪。 
自从迁播落黔巴， 
三见江上开新花。 
故园风花虚洛汭， 
穷峡凝云度岁华。 
花情纵似河阳好， 
客心倍伤边候早。 
春候飒惊楼上梅， 
霜威未落江潭草。 
江水侵天去不还， 
楼花覆帘空坐攀。 
一向花前看白发， 
几回梦里忆红颜。 
红颜白发云泥改， 
何异桑田移碧海。 
却想华年故国时， 
唯馀一片空心在。 
空心吊影向谁陈， 
云台仙阁旧游人。 
傥知巴树连冬发， 
应怜南国气长春。
                        </pre>
            </li>
            
            <li>
                <h3>
                    南望楼
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 卢僎</p>
                <pre>去国三巴远， 
登楼万里春。 
伤心江上客， 
不是故乡人。
                        </pre>
            </li>
            
            <li>
                <h3>
                    奉和李令扈从温泉宫赐游骊山韦侍郎别业
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 卢僎</p>
                <pre>风后轩皇佐， 
云峰谢客居。 
承恩来翠岭， 
缔赏出丹除。 
飞盖松溪寂， 
清笳玉洞虚。 
窥岩详雾豹， 
过水略泉鱼。 
乡入无何有， 
时还上古初。 
伊皋羞过狭， 
魏丙服粗疏。 
白雪缘情降， 
青霞落卷舒。 
多惭郎署在， 
辄继国风馀。
                        </pre>
            </li>
            
            <li>
                <h3>
                    季冬送户部郎中使黔府选补
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 卢僎</p>
                <pre>握镜均荒服， 
分衡得大同。 
征贤一台上， 
补吏五谿中。 
雨露将天泽， 
文章播国风。 
汉庭暌直谅， 
楚峡望清通。 
马逐霜鸿渐， 
帆沿晓月空。 
还期凤池拜， 
照耀列星宫。
                        </pre>
            </li>
            
            <li>
                <h3>
                    岁晚还京台望城阙成口号先赠交亲
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 卢僎</p>
                <pre>紫陌开行树， 
朱城出晚霞。 
犹怜惯去国， 
疑是梦还家。 
风弱知催柳， 
林青觉待花。 
交亲望归骑， 
几处拥年华。
                        </pre>
            </li>
            
            <li>
                <h3>
                    稍秋晓坐阁，遇舟东下扬州，即事寄……
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 卢僎</p>
                <pre>虎啸山城晚， 
猿鸣江树秋。 
红林架落照， 
青峡送归流。 
归流赴淮海， 
征帆下扬州。 
族父江阳令， 
盛业继前修。 
文掩崔亭伯， 
德齐陈太丘。 
时哉惜未与， 
千载且为俦。 
忆昔山阳会， 
长怀东上游。 
称觞阮林下， 
赋雪谢庭幽。 
道浓礼自略， 
气舒文转遒。 
高情薄云汉， 
酣态坐芳洲。 
接席复连轸， 
出入陪华輈。 
独善与兼济， 
语默奉良筹。 
岁月欢无已， 
风雨暗飕飕。 
掌宪时持节， 
为邦邈海头。 
子人惠虽树， 
苍生望且留。 
微躬趋直道， 
神甸忝清猷。 
仙台适西步， 
蛮徼忽南浮。 
宇内皆安乐， 
天涯独远投。 
忠信徒坚仗， 
神明岂默酬。 
观生海漫漫， 
稽命天悠悠。 
云昏巴子峡， 
月远吴王楼。 
怀昔明不寐， 
悲令岁属周。 
喟无排云翮， 
暂得抒离忧。 
空洒沾红泪， 
万里逐行舟。
                        </pre>
            </li>
            
            <li>
                <h3>
                    让帝挽歌词二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 卢僎</p>
                <pre>泰伯玄风远， 
延州德让行。 
阖棺追大节， 
树羽册鸿名。 
地户迎天仗， 
皇阶失帝兄。 
还闻汉明主， 
遗剑泣东平。 
朝天驰马绝， 
册帝□宫祖。 
恍惚陵庙新， 
萧条池馆古。 
万化一朝空， 
哀乐此路同。 
西园有明月， 
修竹韵悲风。
                        </pre>
            </li>
            
            <li>
                <h3>
                    送苏八给事出牧徐州用芳韵
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 卢僎</p>
                <pre>金鼎属元方， 
琐闱连季常。 
畏盈聊出守， 
分命乃维良。 
晓骑辞朝远， 
春帆向楚常。 
贤哉谦自牧， 
天下咏馀芳。
                        </pre>
            </li>
            
            <li>
                <h3>
                    途中口号
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 卢僎</p>
                <pre>抱玉三朝楚， 
怀书十上秦。 
年年洛阳陌， 
花鸟弄归人。
                        </pre>
            </li>
            
            <li>
                <h3>
                    题殿前桂叶
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 卢僎</p>
                <pre>桂树生南海， 
芳香隔楚山。 
今朝天上见， 
疑是月中攀。
                        </pre>
            </li>
            
    </ul>
</body>

</html>