<!DOCTYPE html>
<html lang="zh-CN">

<head>
    <meta charset="UTF-8">
    <title>
        源乾曜
    </title>
</head>

<body>
    <h1>
        源乾曜
    </h1>
    <p><strong>朝代:</strong>
        唐代
    </p>
    <p><strong>生平:</strong>
        源乾曜，相州临漳人。举进士。景云中，累迁谏议大夫。开元初，以太常卿姜皎荐，拜少府少监，兼邠王府长史，寻迁户部侍郎，转尚书左丞。擢黄门侍郎，同平章事，进位侍中，后拜尚书左丞相，与张嘉贞、张说相次知政事。终太子少傅。诗四首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    奉和圣制送张尚书巡边
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 源乾曜</p>
                <pre>匈奴迩河朔， 
汉地须戎旅。 
天子择英才， 
朝端出监抚。 
流星下阊阖， 
宝钺专公辅。 
礼物生光辉， 
宸章备恩诩。 
有征视矛戟， 
制胜唯樽俎。 
彼美何壮哉， 
桓桓擅斯举。 
声华振台阁， 
功德标文武。 
奉国知命轻， 
忘家以身许。 
安人在勤恤， 
保大殚襟腑。 
此外无异言， 
同情报明主。
                        </pre>
            </li>
            
            <li>
                <h3>
                    奉和圣制送张说上集贤学士赐宴
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 源乾曜</p>
                <pre>盛业光书府， 
征人尽国英。 
丝纶贤得相， 
群俊学为名。 
宠命垂天锡， 
崇恩发睿情。 
熏风清禁籞， 
文殿述皇明。 
日霁庭阴出， 
池曛水气生。 
欢娱此无限， 
诗酒自相迎。
                        </pre>
            </li>
            
            <li>
                <h3>
                    奉和御制乾曜与张说宋璟同日上官命……
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 源乾曜</p>
                <pre>睿作超千古， 
湛恩育万人。 
递迁俱荷泽， 
同拜忽为邻。 
道合徽音畅， 
芳辰景命新。 
鼓钟崇享礼， 
鹓鹭集朝伦。 
窃位思官谤， 
凋容谢木春。 
惭多无以叙， 
拙备实难陈。 
进绶怀三少， 
承光尽百身。 
自当归第日， 
何幸列宫臣。
                        </pre>
            </li>
            
    </ul>
</body>

</html>