<!DOCTYPE html>
<html lang="zh-CN">

<head>
    <meta charset="UTF-8">
    <title>
        张鎡
    </title>
</head>

<body>
    <h1>
        张鎡
    </h1>
    <p><strong>朝代:</strong>
        宋代
    </p>
    <p><strong>生平:</strong>
        张鎡（1153-1211） 字功甫，号约斋，西秦（今甘肃西南部）人，居临安（今浙江杭州）。孝宗隆兴二年（1164）为大理司直，淳熙五年（1178）直秘阁通判婺州，宁宗开禧三年（1207）累官司农少卿，开禧兵败，与史弥远合谋，诛杀韩侂胄。后被除名，编管象州，卒于贬所。张鎡承其祖富贵之余，生活极豪奢。工画竹石古木，诗词亦颇有造诣，浮艳工丽，风格极近晚唐。有《南湖集》、《仕学规范》，词集有《玉照堂词》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>七个圈儿为岁数， 
年年用墨糊涂。 
一圈又剩半圈馀。 
看看云蔽月， 
三际等空虚。 
纵使古稀真个得， 
後来争免呜呼。 
肯闲何必更悬车。 
非关轻利禄， 
自是没工夫。
                        </pre>
            </li>
            
            <li>
                <h3>
                    乌夜啼
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>晓来闲立回塘。 
一襟香。 
玉颭云松风外、数枝凉。 
相并浑如私语， 
恼人肠。 
飞去方知白鹭、在花旁。
                        </pre>
            </li>
            
            <li>
                <h3>
                    八声甘州
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>对黄花犹自满庭开， 
那恨过重阳。 
凭阑干醉袖， 
依依晚日， 
飘动寒香。 
自叹平生豪纵， 
歌笑几千场。 
白发欺人早， 
多似清霜。 
谁信心情都懒， 
但禅龛道室， 
黄卷僧床。 
把偎红调粉， 
抛掷向他芳。 
□唤汝、东山归去， 
正灯明、松户竹篱旁。 
关门睡， 
尽教人道， 
痴钝何妨。
                        </pre>
            </li>
            
            <li>
                <h3>
                    兰陵王
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>蓼汀侧。 
朝霭依依弄色。 
知何许、湘女淡妆， 
羽节飞来带秋碧。 
轻裙素绡织。 
谁与明珰竞饰。 
无言处、相与溯回， 
应有柔情正堆积。 
当年驻香鷁。 
记草媚罗裙， 
波映文席。 
□□□□□□摘。 
□□□□□， 
□□□□， 
斜阳返照暮雨湿。 
爱天际凉入。 
愁寂。 
念畴昔。 
谩太华峰顶， 
幽梦寻觅。 
尔今两鬓如花白。 
但一线才思， 
半星心力。 
新词奇句， 
便做有， 
怎道得。
                        </pre>
            </li>
            
            <li>
                <h3>
                    南乡子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>翠袖怯春寒。 
对雪偏宜傍彩阑。 
弱骨丰肌无限韵， 
凭肩。 
共看南窗玉数竿。 
羔酒莫留残。 
更觉娇随饮量宽。 
小立妖娇何所似， 
风前。 
柳絮飞时见牡丹。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>种玉能延命， 
居山易学仙。 
青青一亩自锄烟。 
雾孕云蒸、肌骨更凝坚。 
熟染蜂房蜜， 
清添石鼎泉。 
雪香酥腻老来便。 
煨芋炉深、却笑祖师禅。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>常记十年前， 
共醉梅边路。 
别後频收尺素书， 
依旧情相与。 
早愿却来看， 
玉照花深处。 
风暖还听柳际莺， 
休唱闲居赋。
                        </pre>
            </li>
            
            <li>
                <h3>
                    夜游宫
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>鹊相庞儿谁有。 
兀底便、笔描不就。 
小邈如何敢出手。 
细端相， 
甚精神、甚洗漱。 
到老长厮守。 
不吃饭、也须唧。 
你待包弹怎开口。 
暖底雪， 
活底花， 
嫩底柳。
                        </pre>
            </li>
            
            <li>
                <h3>
                    失调名
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张鎡</p>
                <pre>翠鬓佩明珂。 
度纹波。 
亲到曾入梦， 
听云和。 
洞庭香、随月影来过。 
无尘土、敢涴弓罗。 
正似梦时风韵、更娇多。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>手种满阑花， 
瑞露一枝先坼。 
拄个杖儿来看， 
两三人门客。 
今朝欢笑且衔杯， 
休更问明日。 
此意悠然谁会， 
有湖边风月。
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>野菊亭亭争秀。 
闲伴露荷风柳。 
浅碧小开花， 
谁摘谁看谁嗅。 
知否。 
知否。 
不入东篱杯酒。
                        </pre>
            </li>
            
            <li>
                <h3>
                    宴山亭·燕山亭
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>幽梦初回， 
重阴未开， 
晓色吹成疏雨。 
竹槛气寒， 
蕙畹声摇， 
新绿暗通南浦。 
未有人行， 
才半启、回廊朱户。 
无绪。 
空望极霓旌， 
锦书难据。 
苔径追忆曾游， 
念谁伴、秋千采绳芳柱。 
犀奁黛卷， 
凤枕云孤， 
应也几番凝伫。 
怎得伊来， 
花雾绕、小堂深处。 
留住。 
直到老、不教归去。
                        </pre>
            </li>
            
            <li>
                <h3>
                    御街行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>良宵无意贪游玩。 
奈怜友、闲呼唤。 
六街非是少人行， 
不似旧时风范。 
笙歌零落， 
绮罗销减， 
枉了心情看。 
思量往事堪肠断。 
怕频到、帘儿畔。 
朦胧月下却归来， 
指望阿谁收管。 
低头注定， 
两汪儿泪， 
百计难销遣。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>东吴名胜， 
有高楼直在， 
浮云齐处。 
十二阑干邀远望， 
历历斜阳烟树。 
香径人稀， 
屧廊山绕， 
往事今何许。 
一天和气， 
为谁吹散疏雨。 
知是兰省星郎， 
朱轮森戟， 
与风光为主。 
暇日登携多雅致， 
容我追随临赋。 
小宴重开， 
晚寒初劲， 
还下危梯去。 
烛花红坠， 
瑞堂犹按歌舞。
                        </pre>
            </li>
            
            <li>
                <h3>
                    感皇恩
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>诗眼看青天， 
几多虚旷。 
雨过凉生气萧爽。 
白云无定， 
吹散作、鳞鳞琼浪。 
尚馀星数点， 
浮空上。 
明月飞来， 
寒光磨荡。 
仿佛轮间桂枝长。 
倚风归去， 
纵长啸、一声悠扬。 
乡摇山岳影， 
秋悲壮。
                        </pre>
            </li>
            
            <li>
                <h3>
                    折丹桂
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>玉为楼观银为地。 
秋到中分际。 
淡金光衬水晶球， 
上碧虚、千万里。 
香风浩荡吹蟾桂。 
影落澄波底。 
揭天箫鼓要诗成， 
任惊觉、鱼龙睡。
                        </pre>
            </li>
            
            <li>
                <h3>
                    昭君怨
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 张鎡</p>
                <pre>船过柳湾亭曲。 
万叶圆荷浮绿。 
月照水珠明。 
一池星。 
光透玻璃香蒂。 
梦入藕丝中戏。 
却上小金台。 
罢归来。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>先生心地等空虚。 
行处幻仙都。 
点缀玲珑花柳， 
翻腾窈窕规模。 
三杯两盏， 
五言十字， 
迟老工夫。 
受用南湖风月， 
何须更到西湖。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>喜秋回霁宇， 
倩凉露、洗炎飙。 
被鹊误仙盟， 
经年恨阻， 
银汉迢迢。 
牛闲更停弄杼， 
趁佳期、华幄傍星桥。 
授玉鸾骞雾霭， 
赠绡龙戏花娇。 
欢娱回首是明朝。 
未别已魂销。 
想翠轭珠轮， 
归途望断， 
斗转斜勺。 
人间易离易遇， 
尽胜如、天上各云霄。 
携去一梳水月， 
巧楼犹醉笙箫。
                        </pre>
            </li>
            
            <li>
                <h3>
                    杨柳枝
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 张鎡</p>
                <pre>绿蜡芽疏雪一包。 
绽云梢。 
清香却暑置堂坳。 
晚风飘。 
冰雹无声栖碧叶， 
笑仍娇。 
相随茉莉展轻绡。 
伴凉宵。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>天远山围， 
龙蟠淡霭， 
虎踞斜晖。 
几度功名， 
几番成败， 
浑似鸥飞。 
楼台一望凄迷。 
算到底、空争是非。 
今夜潮生， 
明朝风顺， 
且送船归。
                        </pre>
            </li>
            
            <li>
                <h3>
                    梦游仙·戚氏
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张鎡</p>
                <pre>晴昼永， 
闲步小园中。 
羽帔云轻苍佩响， 
宝冠星莹绀纱笼。 
波秀浅蛾峰。 
琳洞窈， 
人静理丝桐。 
泛指馀音摇桂影， 
过墙高韵入松风。 
月上翠楼东。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>孤棹溯霜月， 
远过阖闾城。 
系船杨柳桥畔， 
吹袖晚寒轻。 
百尺层台重上， 
万事红尘一梦， 
回首几周星。 
风调信衰减， 
亲旧总雕零。 
认群峰， 
寻四塔， 
半烟横。 
平生感慨， 
况逢佳处辄销凝。 
休说当时雕辇， 
不见後来游鹿， 
斜照水空明。 
猛把画阑拍， 
飞雁两三声。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>这番真个休休， 
梦中深谢仙翁教。 
浮生幻境， 
向来识破， 
那堪又老。 
苦我身心， 
顺他眼耳， 
思量颠倒。 
许多时打哄， 
鲇鱼上竹， 
被人弄、知多少。 
解放微官系缚， 
似笼槛、猿归林草。 
云山有约， 
儿孙无债， 
为谁烦恼。 
自古高贤， 
急流勇退， 
直须闻早。 
把忧煎换取， 
长伸脚睡， 
大开口笑。
                        </pre>
            </li>
            
            <li>
                <h3>
                    汉宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>城畔芙蓉， 
爱吹晴映水， 
光照园庐。 
清霜乍雕岸柳， 
风景偏殊。 
登楼念远， 
望越山、青补林疏。 
人正在， 
秋风亭上， 
高情远解知无。 
江南久无豪气， 
看规恢意概， 
当代谁如。 
乾坤尽归妙用， 
何处非予。 
骑鲸浪海， 
更那须、采菊思鲈。 
应会得， 
文章事业， 
从来不在诗书。
                        </pre>
            </li>
            
            <li>
                <h3>
                    江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>飞来冰雪冷无声。 
可中庭。 
骨毛清。 
卧看东南， 
和露两三星。 
蓦地神游天上去， 
呼彩凤， 
驾云骈。 
望舒宫殿玉峥嵘。 
桂千层。 
宝香凝。 
捣药仙童， 
邀我论长生。 
一笑归来人未睡， 
花送影， 
上窗棂。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 张鎡</p>
                <pre>无计长留月里花。 
收英巧付火前茶。 
绿尘飞处粉芳华。 
午夜露浓天竺径， 
一秋香满玉川家。 
扫除残梦入云涯。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>猬房秋熟。 
紫实包黄玉。 
吹叶风高销旧绿。 
疏影半遮茅屋。 
山居未觉全贫。 
园收今岁盈囷。 
自拨砖炉松火， 
细煨分饷幽人。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>拂拂春风生草际。 
新晴万景供游戏。 
鸥鹭飞来斜照里。 
金和翠。 
分明画出真山水。 
遮个渔翁无愠喜。 
乾坤都在乌蓬底。 
一曲高歌千古意。 
闲来睡。 
从教月到花汀外。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>月洗高梧， 
露漙幽草， 
宝钗楼外秋深。 
土花沿翠， 
萤火坠墙阴。 
静听寒声断续， 
微韵转、凄咽悲沈。 
争求侣， 
殷勤劝织， 
促破晓机心。 
儿时， 
曾记得， 
呼灯灌穴， 
敛步随音。 
任满身花影， 
犹自追寻。 
携向花堂戏斗， 
亭台小、笼巧妆金。 
今休说， 
从渠床下， 
凉夜伴孤吟。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>玉照梅开， 
三百树、香云同色。 
光摇动、一川银浪， 
九霄珂月。 
幸遇勋华时世好， 
欢娱况是张灯夕。 
更不邀、名胜赏东风， 
真堪惜。 
盘诰手， 
春秋笔。 
今内相， 
斯文伯。 
肯闲纡轩盖， 
远过泉石。 
奇事人生能几见， 
清尊花畔须教侧。 
到凤池、却欲醉鸥边， 
应难得。
                        </pre>
            </li>
            
            <li>
                <h3>
                    烛影摇红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>宿雨初乾， 
舞梢烟瘦金丝袅。 
嫩云扶日破新晴， 
旧碧寻芳草。 
幽径兰芽尚小。 
怪今年、春归太早。 
柳塘花院， 
万朵红莲， 
一宵开了。 
梅雪翻空， 
忍教轻趁东风老。 
粉围香阵拥诗仙， 
战退春寒峭。 
现乐歌弹闹晓。 
宴亲宝、团圞同笑。 
醉归时候， 
月过珠楼， 
参横蓬岛。
                        </pre>
            </li>
            
            <li>
                <h3>
                    玉团儿
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张鎡</p>
                <pre>晓来一阵金风劣。 
把阆海、檀霞细屑。 
依就花儿， 
深藏叶底， 
不教人折。 
初开数朵谁知得。 
却又是、金风漏泄。 
吹起清芬， 
露成香露， 
月成香月。
                        </pre>
            </li>
            
            <li>
                <h3>
                    瑞鹤仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>喜浓寒乍退。 
风共日、已作深春天气。 
轻车载歌吹。 
选名坊闲玩， 
落梅秾李。 
无端雨细。 
动清愁、聊成浅醉。 
怅年时、携手同来， 
笑里绣帘斜倚。 
佳节匆匆又至。 
抚事惊心， 
忍堪重记。 
阑情倦意。 
行不是， 
坐不是。 
闷归来， 
已早游人回尽， 
灯暗重门欲闭。 
念欢娱、最是今宵， 
怎知恁地。
                        </pre>
            </li>
            
            <li>
                <h3>
                    眼儿媚
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>玄霜凉夜铸瑶丹。 
飘落翠藤间。 
西风万颗， 
明珠巧缀， 
零露初漙。 
诗人那识风流品， 
马乳漫堆盘。 
玉纤旋摘， 
银罂分酿， 
莫负清欢。
                        </pre>
            </li>
            
            <li>
                <h3>
                    祝英台近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>暖风回， 
芳意动， 
吹破冻云凝。 
春到南湖， 
检校旧花径。 
手栽一色红梅， 
香笼十亩， 
忍轻负、酒肠诗兴。 
小亭凭。 
几多月魄□□， 
重重乱林影。 
却忆年时， 
同醉正同咏。 
问公白玉堂前， 
何如来听， 
玉龙喷、碧溪烟冷。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>层层细剪冰花小。 
新随荔子云帆到。 
一露一番开。 
玉人催卖栽。 
爱花心未已。 
摘放冠儿里。 
轻浸水晶凉。 
一窝云影香。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>抚连吟就， 
檐葡还曾赋。 
相伴更无花， 
倦炉熏、日长难度。 
柔桑叶里， 
玉碾小芙蕖， 
生竺国， 
长闽山， 
移向玉城住。 
池亭竹院， 
宴坐冰围处。 
绿绕百千丛， 
夜将阑、争开迎露。 
煞曾评论， 
娇媚胜江梅， 
香称月， 
韵宜风， 
消尽人间暑。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>妆浓未试芙蓉脸。 
却扇凉犹浅。 
粉轻红袅一生娇。 
风外细香时伴、湿云飘。 
双飞属玉来还去。 
谁识幽闲趣。 
莫教疏雨暗黄昏。 
已是不禁秋色、怕销魂。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>洒面松风凉似水。 
下看冰泉， 
喷薄溪桥底。 
叠叠层峰相对起。 
家居却在深山里。 
枝上凌霄红绕翠。 
飘下红英， 
翠影争摇曳。 
今夜岩扉休早闭。 
月明定有飞仙至。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>筠笼白雁得时双。 
一自戏回塘。 
冰魂问归何处， 
明月影中藏。 
苹蓼岸， 
镇相将。 
忍思量。 
晓昏应是， 
梦绕江湖， 
怕见鸳鸯。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>何许住。 
不属西湖烟雨。 
雪後偏怜香猛处。 
全胜开半树。 
试倩暖云收贮。 
桃杏尽教羞妒。 
只把新词林下去。 
一春休著雨。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>桂隐传杯处。 
有风流、千岩韵胜， 
太丘遗绪。 
玉季金昆霄汉侣， 
平步鸾坡挥麈。 
莫便驾、飞帆烟渚。 
云动精神衡岳去， 
向君山、帝乐锵韶濩。 
兰艺畹， 
吊湘楚。 
南湖老矣无襟度。 
但尊前、踉跄醉影， 
帽花颠仆。 
只恐清时专文教， 
犹贷阴山狂虏。 
卧锦帐、貔貅钲鼓。 
忠烈前勋赍万恨， 
望神都、魏阙奔狐兔。 
呼翠袖， 
为君舞。
                        </pre>
            </li>
            
            <li>
                <h3>
                    醉高楼
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张鎡</p>
                <pre>浮云散， 
天似碧琉璃。 
月正是、上弦时。 
姮娥蟾兔俱何在， 
广寒宫殿不应亏。 
这神功， 
千万世， 
有谁知。 
甚知解、催人须鬓老。 
更不算、将人情绪恼。 
撺掇酒， 
撼摇诗。 
山头望伴疏星落， 
庭前看照好花移。 
夜无眠， 
应笑我， 
怎如痴。
                        </pre>
            </li>
            
            <li>
                <h3>
                    长相思
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>晴时看。 
雨时看。 
红绿云中驾彩鸾。 
阳台梦未阑。 
咏伊难。 
画伊难。 
服透东皇九转丹。 
光生玉炼颜。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>荷花闲拨。 
撑破玻璃滑。 
拂拂香风微度， 
吹雪乱、数根发。 
弄泉罗盖匝。 
万颗真珠撒。 
唱我莲歌归去， 
凌波步、水仙袜。
                        </pre>
            </li>
            
            <li>
                <h3>
                    风入松
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>小樊标韵称香山。 
压尽花间。 
便须著个楼儿住， 
彩鸾看、飞舞妖闲。 
珠佩时因醉解， 
云扉常为春关。 
耳边属付话儿奸。 
休放蛮檀。 
绿窗惟怕今宵梦， 
莺声巧、春满阑干。 
待把衷肠教与， 
却愁长远都难。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张鎡</p>
                <pre>暑云犹在， 
澄空欲变， 
入夜俳徊庭际。 
新秋知是昨宵来， 
爱残月、纤纤西坠。 
芭蕉老大， 
流萤衰倦， 
静里细观天意。 
轻风未有半分凉， 
奈人道、今宵好睡。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张鎡</p>
                <pre>阴阴一架绀云凉。 
袅袅千丝翠蔓长。 
紫玉乳圆秋结穗， 
水晶珠莹露凝浆。 
相并熟， 
试新尝。 
累累轻翦粉痕香。 
小槽压就西凉酒， 
风月无边是醉乡。
                        </pre>
            </li>
            
    </ul>
</body>

</html>