<!DOCTYPE html>
<html lang="zh-CN">

<head>
    <meta charset="UTF-8">
    <title>
        晁采
    </title>
</head>

<body>
    <h1>
        晁采
    </h1>
    <p><strong>朝代:</strong>
        唐代
    </p>
    <p><strong>生平:</strong>
        晁采，小字试莺。大历时人。少与邻生文茂约为伉俪，及长，茂时寄诗通情，采以莲子达意，坠一于盆。逾旬，开花并蒂。茂以报采，乘间欢合。母得其情，叹曰：&amp;quot;才子佳人，自应有此。&amp;quot;遂以采归茂。诗二十二首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    子夜歌十八首
                </h3>
                <p><strong>形式:</strong>
                    词
                </p>
                <p><strong>标签:</strong>
                    唐代, 晁采</p>
                <pre>侬既剪云鬟， 
郎亦分丝发。 
觅向无人处， 
绾作同心结。 
夜夜不成寐， 
拥被啼终夕。 
郎不信侬时， 
但看枕上迹。 
何时得成匹， 
离恨不复牵。 
金针刺菡萏， 
夜夜得见莲。 
相逢逐凉候， 
黄花忽复香。 
颦眉腊月露， 
愁杀未成霜。 
明窗弄玉指， 
指甲如水晶。 
剪之特寄郎， 
聊当携手行。 
寄语闺中娘， 
颜色不常好。 
含笑对棘实， 
欢娱须是枣。 
良会终有时， 
劝郎莫得怒。 
姜蘖畏春蚕， 
要绵须辛苦。 
醉梦幸逢郎， 
无奈乌哑哑。 
中山如有酒， 
敢借千金价。 
信使无虚日， 
玉酝寄盈觥。 
一年一日雨， 
底事太多晴。 
绣房拟会郎， 
四窗日离离。 
手自施屏障， 
恐有女伴窥。 
相思百余日， 
相见苦无期。 
褰裳摘藕花， 
要莲敢恨池。 
金盆盥素手， 
焚香诵普门。 
来生何所愿， 
与郎为一身。 
花池多芳水， 
玉杯挹赠郎。 
避人藏袖里， 
湿却素罗裳。 
感郎金针赠， 
欲报物俱轻。 
一双连素缕， 
与郎聊定情。 
寒风响枯木， 
通夕不得卧。 
早起遣问郎， 
昨宵何以过？ 
得郎日嗣音， 
令人不可睹。 
熊胆磨作墨， 
书来字字苦。 
轻巾手自制， 
颜色烂含桃。 
先怀侬袖里， 
然后约郎腰。 
侬赠绿丝衣， 
郎遗玉钩子。 
即欲系侬心， 
侬思著郎体。
                        </pre>
            </li>
            
            <li>
                <h3>
                    寄文茂
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 晁采</p>
                <pre>花笺制叶寄郎边， 
的的寻鱼为妾传。 
并蒂已看灵鹊报， 
倩郎早觅买花船。
                        </pre>
            </li>
            
            <li>
                <h3>
                    春日送夫之长安
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 晁采</p>
                <pre>思君远别妾心愁， 
踏翠江边送画舟。 
欲待相看迟此别， 
只忧红日向西流。
                        </pre>
            </li>
            
            <li>
                <h3>
                    秋日再寄
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 晁采</p>
                <pre>珍簟生凉夜漏余， 
梦中恍惚觉来初。 
魂离不得空成病， 
面见无由浪寄书。 
窗外江村钟响绝， 
枕边梧叶雨声疏。 
此时最是思君处， 
肠断寒猿定不如。
                        </pre>
            </li>
            
            <li>
                <h3>
                    雨中忆夫
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 晁采</p>
                <pre>窗前细雨日啾啾， 
妾在闺中独自愁。 
何事玉郎久离别， 
忘忧总对岂忘忧。 
春风送雨过窗东， 
忽忆良人在客中。 
安得妾身今似雨， 
也随风去与郎同。
                        </pre>
            </li>
            
    </ul>
</body>

</html>