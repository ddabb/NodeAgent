<!DOCTYPE html>
<html lang="zh-CN">

<head>
    <meta charset="UTF-8">
    <title>
        王仁裕
    </title>
</head>

<body>
    <h1>
        王仁裕
    </h1>
    <p><strong>朝代:</strong>
        唐代
    </p>
    <p><strong>生平:</strong>
        字德辇，天水人。初为秦州判官，入蜀，为中书舍人、翰林学士。历唐、晋、汉，终户部尚书，罢为太子少保。周显德初卒。仁裕晓音律，喜为诗。尝集平生所作诗为《西江集》，今编为一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    与诸门生春日会饮繁台赋
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>柳阴如雾絮成堆， 
又引门生饮古台。 
淑景即随风雨去， 
芳樽宜命管弦开。 
谩夸列鼎鸣钟贵， 
宁免朝乌夜兔催。 
烂醉也须诗一首， 
不能空放马头回。
                        </pre>
            </li>
            
            <li>
                <h3>
                    从蜀后主幸秦川上梓潼山
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 王仁裕</p>
                <pre>彩仗拂寒烟， 
鸣驺在半天。 
黄云生马足， 
白日下松巅。 
盛德安疲俗， 
仁风扇极边。 
前程问成纪， 
此去尚三千。
                        </pre>
            </li>
            
            <li>
                <h3>
                    和蜀后主题剑门
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 王仁裕</p>
                <pre>孟阳曾有语， 
刊在白云棱。 
李杜常挨托， 
孙刘亦恃凭。 
庸才安可守， 
上德始堪矜。 
暗指长天路， 
浓峦蔽几层。
                        </pre>
            </li>
            
            <li>
                <h3>
                    和韩昭从驾过白卫岭
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>龙旆飘飖指极边， 
到时犹更二三千。 
登高晓蹋巉岩石， 
冒冷朝冲断续烟。 
自学汉皇开土宇， 
不同周穆好神仙。 
秦民莫遣无恩及， 
大散关东别有天。
                        </pre>
            </li>
            
            <li>
                <h3>
                    奉诏赋剑州途中鸷兽
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>剑牙钉舌血毛腥， 
窥算劳心岂暂停。 
不与大朝除患难， 
惟余当路食生灵。 
从将户口资嚵口， 
未委三丁税几丁。 
今日帝王亲出狩， 
白云岩下好藏形。
                        </pre>
            </li>
            
            <li>
                <h3>
                    放猿
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>放尔丁宁复故林， 
旧来行处好追寻。 
月明巫峡堪怜静， 
路隔巴山莫厌深。 
栖宿免劳青嶂梦， 
跻攀应惬白云心。 
三秋果熟松梢健， 
任抱高枝彻晓吟。
                        </pre>
            </li>
            
            <li>
                <h3>
                    示诸门生
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>二百一十四门生， 
春风初长羽毛成。 
掷金换得天边桂， 
凿壁偷将榜上名。 
何幸不才逢圣世， 
偶将疏网罩群英。 
衰翁渐老儿孙小， 
异日知谁略有情。
                        </pre>
            </li>
            
            <li>
                <h3>
                    荆南席上咏胡琴妓二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 王仁裕</p>
                <pre>红妆齐抱紫檀槽， 
一抹朱弦四十条。 
湘水凌波惭鼓瑟， 
秦楼明月罢吹箫。 
寒敲白玉声偏婉， 
暖逼黄莺语自娇。 
丹禁旧臣来侧耳， 
骨清神爽似闻韶。 
玉纤挑落折冰声， 
散入秋空韵转清。 
二五指中句塞雁， 
十三弦上啭春莺。 
谱从陶室偷将妙， 
曲向秦楼写得成。 
无限细腰宫里女， 
就中偏惬楚王情。
                        </pre>
            </li>
            
            <li>
                <h3>
                    贺王溥入相
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>一战文场拔赵旗， 
便调金鼎佐无为。 
白麻骤降恩何极， 
黄发初闻喜可知。 
跋敕案前人到少， 
筑沙堤上马归迟。 
立班始得遥相见， 
亲洽争如未贵时。
                        </pre>
            </li>
            
            <li>
                <h3>
                    过平戎谷吊胡翙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>立马荒郊满目愁， 
伊人何罪死林丘。 
风号古木悲长在， 
雨湿寒莎泪暗流。 
莫道文章为众嫉， 
只应轻薄是身雠。 
不缘魂寄孤山下， 
此地堪名鹦鹉洲。
                        </pre>
            </li>
            
            <li>
                <h3>
                    遇放猿再作
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>嶓冢祠前汉水滨， 
饮猿连臂下嶙峋。 
渐来子细窥行客， 
认得依稀是野宾。 
月宿纵劳羁绁梦， 
松餐非复稻粱身。 
数声肠断和云叫， 
识是前时旧主人。
                        </pre>
            </li>
            
            <li>
                <h3>
                    题孤云绝顶淮阴祠
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>一握寒天古木深， 
路人犹说汉淮阴。 
孤云不掩兴亡策， 
两角曾悬去住心。 
不是冕旒轻布素， 
岂劳丞相远追寻。 
当时若放还西楚， 
尺寸中华未可侵。
                        </pre>
            </li>
            
            <li>
                <h3>
                    题斗山观
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>霞衣欲举醉陶陶， 
不觉全家住绛霄。 
拔宅只知鸡犬在， 
上天谁信路岐遥。 
三清辽廓抛尘梦， 
八景云烟事早朝。 
为有故林苍柏健， 
露华凉叶锁金飙。
                        </pre>
            </li>
            
            <li>
                <h3>
                    题麦积山天堂
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 王仁裕</p>
                <pre>蹑尽悬空万仞梯， 
等闲身共白云齐。 
檐前下视群山小， 
堂上平分落日低。 
绝顶路危人少到， 
古岩松健鹤频栖。 
天边为要留名姓， 
拂石殷勤身自题。
                        </pre>
            </li>
            
    </ul>
</body>

</html>