<!DOCTYPE html>
<html lang="zh-CN">

<head>
    <meta charset="UTF-8">
    <title>
        葛立方
    </title>
</head>

<body>
    <h1>
        葛立方
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>摇毫铸藻。 
纵有微之应压倒。 
万里鹏程。 
南省今书淡墨名。 
胪传丹陛。 
月里桂花先著袂。 
雁塔高题。 
玉季巍科尚觉低。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>袅袅水芝红， 
脉脉蒹葭逋。 
淅淅西风淡淡烟， 
几点疏疏雨。 
草草展杯觞， 
对此盈盈女。 
叶叶红衣当酒船， 
细细流霞举。
                        </pre>
            </li>
            
            <li>
                <h3>
                    多丽
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>破波光如镜， 
三翼轻舟。 
对雨馀、重岩叠嶂， 
何妨影堕清流。 
望芙蕖、渺然如海， 
张云锦、掩映汀洲。 
出水奇姿， 
凌波艳态， 
眼看□叶弄新秋。 
恍疑是、金沙池内， 
玉井认峰头。 
花深处， 
田田叶底， 
鱼戏龟游。 
正微凉、西风初度， 
一弯斜月如钩。 
想天津、鹊桥将驾， 
看宝奁、蛛网初抽。 
晒腹何勘， 
穿针无绪， 
不如溪上少淹留。 
竞笑语、追寻惟有， 
沈醉可忘忧。 
凭清唱， 
一声檀板， 
惊起沙鸥。
                        </pre>
            </li>
            
            <li>
                <h3>
                    夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>百尺雕堂悬蜀绣。 
珠帘外、玉阑琼甃。 
调鼎名家， 
吹箫贤胄， 
新卜凤皇佳繇。 
银叶添香香满袖。 
满金杯、寿君芳酒。 
喜动蟾宫， 
祥生熊帐， 
应在细君归後。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>几骑汉旌回， 
喜动满川花木。 
遥睇清淮古岸， 
散离愁千斛。 
烟笼沙嘴定连艘， 
鹊脚蘸波绿。 
归话隔年心事， 
秉夜阑银烛。
                        </pre>
            </li>
            
            <li>
                <h3>
                    春光好
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>禁烟却酿新愁。 
正系马、清淮渡头。 
後日清明催叠鼓， 
应在扬州。 
归时元已临流。 
要绮陌、芳郊恣游。 
三月羁怀当一洗， 
莫放觥筹。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>暂时莫荡出燕然。 
冰柱冻层檐。 
时节马蹄归路， 
杨花乱扑征鞯。 
如今归去， 
银铛宜见， 
七宝床边。 
待得退朝花底， 
家人争卷珠帘。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>睡鸭凝香缕， 
白酒泻无声。 
郊墟不办羊酪， 
照箸紫丝莼。 
此去青山深处， 
邀得白云为伴， 
绝意请长缨。 
一舸背君去， 
几幅布帆轻。 
帝恩重， 
容绿隐， 
吏祠庭。 
膝间文度安亲， 
得计是扬名。 
珍重金兰交契， 
共惜匆匆别去， 
送我几烟林。 
异日怀君处， 
凝睇乱层岑。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>九州雄杰溪山， 
遂安自古称佳处。 
云迷半岭， 
风号浅濑， 
轻舟斜渡。 
朱阁横飞， 
渔矶无恙， 
鸟啼林坞。 
吊高人陈迹， 
空瞻遗像， 
知英烈、垂千古。 
忆昔龙飞光武。 
怅当年、故人何许。 
羊裘自贵， 
龙章难换， 
不如归去。 
七里溪边， 
鸬鸶源畔， 
一蓑烟雨。 
叹如今宕子， 
翻将钓手遮日， 
向西秦路。
                        </pre>
            </li>
            
            <li>
                <h3>
                    沙塞子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>天生玉骨冰肌。 
瘦损也、知他为谁。 
□寒底、傲霜凌雪， 
不教春知。 
高楼横笛试轻吹。 
要一片、花飞酒卮。 
拚沈醉、帽帘斜插， 
折取南枝。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 葛立方</p>
                <pre>休看辋川图。 
未是幽居。 
何如云水绕储胥。 
新湿青红开栋宇， 
雾拱风疏。 
小圃秀郊墟。 
花破平芜。 
五峰列影水平铺。 
只欠五城楼十二， 
便是蓬壶。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>文章惊世。 
半挹南宫第。 
蟾窟澄辉天似洗。 
折得窅窊丹桂。 
当年蓬矢生贤。 
流霞满祝长年。 
更愿巨鳌连钓， 
枫宸第一胪传。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>未许蜂知， 
难交雀啅， 
芳丛犹是寒丛。 
东方解冻， 
春仗做春工。 
何事仙葩未放， 
寒苞秘、冰麝香浓。 
应须是、惊闻羯鼓， 
谁敢喷髯龙。 
梅花， 
君自看， 
丁香已白， 
桃脸将红。 
结岁寒三友， 
久迟筠松。 
要看含章檐下， 
闲妆靓、春睡朦胧。 
知音是， 
冻云影底， 
铁面葛仙翁。
                        </pre>
            </li>
            
            <li>
                <h3>
                    玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 葛立方</p>
                <pre>青女飞花浓剪水。 
寒气霏微度窗纸。 
人间那得骨为帘， 
有麒麟尊有蚁。 
笙簧冻涩闲纤指。 
香雾暖熏罗帐底。 
却教试作忽雷声， 
往往惊开桃与李。
                        </pre>
            </li>
            
            <li>
                <h3>
                    玉漏迟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>窗户明环堵。 
山容黛染， 
水光绡舞。 
荷盖擎烟， 
花映步波神女。 
嫩脸铅华掩素， 
无语向、薰风凝伫。 
晴又雨。 
征鞞隐隐， 
云洲沙渚。 
须臾风卷还晴， 
看香泄丹囊， 
乍飘沈炷。 
鱼颭荷衣， 
珠颗乱倾无数。 
休话金沙玉井， 
争似我、神龟□处。 
觞为举。 
何人解歌金缕。
                        </pre>
            </li>
            
            <li>
                <h3>
                    瑞鹧鸪
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 葛立方</p>
                <pre>榴花庭院戏氍毹。 
水剪双眸画不如。 
莫恨未能通瑟僩， 
只今先已辩之无。 
虎晴浅缀新花帽， 
龙脑浓熏小绣襦。 
乃祖未须贻厥力， 
及时须读五车书。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>井梧叶叶秋风晚。 
东篱点点金钱满。 
开急为重阳。 
日烘深院香。 
幽姿无众草。 
莫恨生非早。 
嚼蕊傍池台。 
寿公桑落杯。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>缇室群阴清晓散。 
灰动葭莩， 
渐觉微阳扇。 
日永绣工才一线。 
挈壶已报添银箭。 
六幕无尘开碧汉。 
非雾非烟， 
彷佛登台见。 
梅萼飘香萦小宴。 
霞浆莫放琉璃浅。
                        </pre>
            </li>
            
            <li>
                <h3>
                    行香子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>风透纱窗。 
叶落银床。 
夹缬林、吹下严霜。 
新篘浮蚁， 
班坐飞觞。 
有岩中秀， 
篱中艳， 
洛中香。 
金钿放蕊， 
玉粒争芳。 
惯年年、来趁清商。 
不应素节， 
还有花王。 
看正封诗， 
龟年调， 
太真狂。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>风送丹枫卷地， 
霜乾枯苇鸣溪。 
兽炉重展向深闺。 
红入麒麟方炽。 
翠箔底垂银蒜， 
罗帏小钉金泥。 
笙歌送我玉东西。 
谁管摇花舞砌。
                        </pre>
            </li>
            
            <li>
                <h3>
                    锦堂春·锦堂春慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>气应三阳， 
氛澄六幕， 
翔乌初上云端。 
问朝来何事， 
喜动门阑。 
田父占来好岁， 
星翁说道宜官。 
拟更凭高望远， 
春在烟波， 
春在晴峦。 
歌管雕堂宴喜， 
任重帘不卷， 
交护春寒。 
况金钗整整， 
玉树团团。 
柏叶轻浮重醑， 
梅枝巧缀新幡。 
共祝年年如愿， 
寿过松椿， 
寿过彭聃。
                        </pre>
            </li>
            
            <li>
                <h3>
                    雨中花·夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>壮岁嬉游， 
乐事几经， 
青门紫陌芳春。 
未见廉纤， 
膏雨浥花尘。 
濯锦宝丝增艳， 
洗妆玉颊尤新。 
向韶光浓处， 
点染芳菲， 
总是东君。 
苏州老子， 
经雨南园， 
为谁一扫花林。 
谁信道、佳声著处， 
肌润香匀。 
晓试何郎汤饼， 
暮留巫女行云。 
寄言游子， 
也须留眄， 
小驻蹄轮。
                        </pre>
            </li>
            
            <li>
                <h3>
                    风流子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 葛立方</p>
                <pre>细草芳南苑， 
东风里、赢得一身闲。 
见花朵绣田， 
柳丝络岸， 
沼冰方泮， 
山雪初残。 
又还是， 
陇头春信动， 
梅蕊入征鞍。 
月里暗香， 
水边疏影， 
淡妆宜瘦， 
玉骨禁寒。 
泛金溪上好， 
开幽户、聊面翠麓云湾。 
知道醉吟堪老， 
名利难关。 
算书帏意懒， 
宦途游倦， 
旧时习气， 
惟有跻攀。 
拟待杖藜花底， 
直到春阑。
                        </pre>
            </li>
            
    </ul>
</body>

</html>