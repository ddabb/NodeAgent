<!DOCTYPE html>
<html lang="zh-CN">

<head>
    <meta charset="UTF-8">
    <title>
        牛殳
    </title>
</head>

<body>
    <h1>
        牛殳
    </h1>
    <p><strong>朝代:</strong>
        唐代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    方响歌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 牛殳</p>
                <pre>乐中何乐偏堪赏， 
无过夜深听方响。 
缓击急击曲未终， 
暴雨飘飘生坐上。 
铿铿铛铛寒重重， 
盘涡蹙派鸣蛟龙。 
高楼漏滴金壶水， 
碎电打著山寺钟。 
又似公卿入朝去， 
环珮鸣玉长街路。 
忽然碎打入破声， 
石崇推倒珊瑚树。 
长短参差十六片， 
敲击宫商无不遍。 
此乐不教外人闻， 
寻常只向堂前宴。
                        </pre>
            </li>
            
            <li>
                <h3>
                    琵琶行
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 牛殳</p>
                <pre>何人劚得一片木， 
三尺春冰五音足。 
一弹决破真珠囊， 
迸落金盘声断续。 
飘飘飖飖寒丁丁， 
虫豸出蛰神鬼惊。 
秋鸿叫侣代云黑， 
猩猩夜啼蛮月明。 
潏潏汩汩声不定， 
胡雏学汉语未正。 
若似长安月蚀时， 
满城敲鼓声噒噒。 
青山飞起不压物， 
野水流来欲湿人。 
伤心忆得陈后主， 
春殿半酣细腰舞。 
黄莺百舌正相呼， 
玉树后庭花带雨。 
二妃哭处山重重， 
二妃没后云溶溶。 
夜深霜露锁空庙， 
零落一丛斑竹风。 
金谷园中草初绿， 
石崇一弄思归曲。 
当时二十四友人， 
手把金杯听不足。 
又似贾客蜀道间， 
千铎万磬鸣空山。 
未若此调呦呦兮啁啁， 
嘈嘈兮啾啾。 
引之于山， 
兽不能走。 
吹之于水， 
鱼不能游。 
方知此艺不可有， 
人间万事凭双手。 
若何为我再三弹， 
送却花前一尊酒。
                        </pre>
            </li>
            
    </ul>
</body>

</html>