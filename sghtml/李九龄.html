<!DOCTYPE html>
<html lang="zh-CN">

<head>
    <meta charset="UTF-8">
    <title>
        李九龄
    </title>
</head>

<body>
    <h1>
        李九龄
    </h1>
    <p><strong>朝代:</strong>
        唐代
    </p>
    <p><strong>生平:</strong>
        洛阳人，唐末进士。入宋，登乾德二年进士第三人。诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    上清辞五首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李九龄</p>
                <pre>入海浮生汗漫秋， 
紫皇高宴五云楼。 
霓裳曲罢天风起， 
吹散仙香满十洲。 
楼锁彤霞地绝尘， 
碧桃花发九天春。 
东皇近日慵游宴， 
闲煞瑶池五色麟。 
上清仙路有丹梯， 
影响行人到即迷。 
不会无端个渔父， 
阿谁教入武陵溪。 
本来方朔是真仙， 
偶别丹台未得还。 
何事玉皇消息晚， 
忍教憔悴向人间。 
新拜天官上玉都， 
紫皇亲授五灵符。 
群仙个个来相问， 
人世风光似此无。
                        </pre>
            </li>
            
            <li>
                <h3>
                    代边将
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>雪冻阴河半夜风， 
战回狂虏血漂红。 
据鞍遥指长安路， 
须刻麟台第一功。
                        </pre>
            </li>
            
            <li>
                <h3>
                    写庄子
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>圣泽安排当散地， 
贤侯优贷借新居。 
闲中亦有闲生计， 
写得南华一部书。
                        </pre>
            </li>
            
            <li>
                <h3>
                    夜与张舒话别
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>愁听南楼角又吹， 
晓鸡啼后更分离。 
如何销得凄凉思， 
更劝灯前酒一卮。
                        </pre>
            </li>
            
            <li>
                <h3>
                    宿张正字别业
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>茅屋萧寥烟暗后， 
松窗寂历月明初。 
此时谁念孤吟客， 
唯有黄公一帙书。
                        </pre>
            </li>
            
            <li>
                <h3>
                    寒梅词
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>霜梅先拆岭头枝， 
万卉千花冻不知。 
留得和羹滋味在， 
任他风雪苦相欺。
                        </pre>
            </li>
            
            <li>
                <h3>
                    山中寄友人
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>乱云堆里结茅庐， 
已共红尘迹渐疏。 
莫问野人生计事， 
窗前流水枕前书。
                        </pre>
            </li>
            
            <li>
                <h3>
                    山舍偶题
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>门掩松萝一径深， 
偶携藜杖出前林。 
谁知尽日看山坐， 
万古兴亡总在心。
                        </pre>
            </li>
            
            <li>
                <h3>
                    山舍南溪小桃花
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>一树繁英夺眼红， 
开时先合占东风。 
可怜地僻无人赏， 
抛掷深山乱木中。
                        </pre>
            </li>
            
            <li>
                <h3>
                    旅舍卧病
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>家隔西秦无远信， 
身随东洛度流年。 
病来旅馆谁相问， 
牢落闲庭一树蝉。
                        </pre>
            </li>
            
            <li>
                <h3>
                    春行遇雨
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>夹路轻风撼柳条， 
雨侵春态动无憀。 
采香陌上谁家女， 
湿损钗头翡翠翘。
                        </pre>
            </li>
            
            <li>
                <h3>
                    望思台
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>汉武年高慢帝图， 
任人曾不问贤愚。 
直饶四老依前出， 
消得江充宠佞无。
                        </pre>
            </li>
            
            <li>
                <h3>
                    登昭福寺楼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>旅怀秋兴正无涯， 
独倚危楼四望赊。 
谷变陵迁何处问， 
满川空有旧烟霞。
                        </pre>
            </li>
            
            <li>
                <h3>
                    登楼寄远
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>满城春色花如雪， 
极目烟光月似钩。 
总是动人乡思处， 
更堪容易上高楼。
                        </pre>
            </li>
            
            <li>
                <h3>
                    荆溪夜泊
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>点点渔灯照浪清， 
水烟疏碧月胧明。 
小滩惊起鸳鸯处， 
一双采莲船过声。
                        </pre>
            </li>
            
            <li>
                <h3>
                    读三国志
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>有国由来在得贤， 
莫言兴废是循环。 
武侯星落周瑜死， 
平蜀降吴似等闲。
                        </pre>
            </li>
            
            <li>
                <h3>
                    过相思谷
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>悠悠信马春山曲， 
芳草和烟铺嫩绿。 
正被离愁著莫人， 
那堪更过相思谷。
                        </pre>
            </li>
            
            <li>
                <h3>
                    题灵泉寺
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>入谷先生一阵香， 
异花奇木簇禅堂。 
可怜门外高低路， 
万毂千蹄日日忙。
                        </pre>
            </li>
            
            <li>
                <h3>
                    鹤
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李九龄</p>
                <pre>天上瑶池覆五云， 
玉麟金凤好为群。 
不须更饮人间水， 
直是清流也汗君。
                        </pre>
            </li>
            
    </ul>
</body>

</html>