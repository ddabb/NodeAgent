<!DOCTYPE html>
<html lang="zh-CN">

<head>
    <meta charset="UTF-8">
    <title>
        刘仙伦
    </title>
</head>

<body>
    <h1>
        刘仙伦
    </h1>
    <p><strong>朝代:</strong>
        宋代
    </p>
    <p><strong>生平:</strong>
        刘仙伦（?—?） 一名拟，字叔拟，号招山，吉州庐陵（今江西吉安）人。与刘过齐名，时称庐陵二士。布衣终生。其词以清畅自然见长。有感慨时事之作，激昂明健，与刘过相近。有《招山小集》一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一翦梅
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>唱到阳关第四声。 
香带轻分。 
罗带轻分。 
杏花时节雨纷纷。 
山绕孤村。 
水绕孤村。 
更没心情共酒尊。 
春衫香满， 
空有啼痕。 
一般离思两销魂。 
马上黄昏。 
楼上黄昏。
                        </pre>
            </li>
            
            <li>
                <h3>
                    喜迁莺
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>祥云笼昼。 
正梅花弄粉， 
岁寒时候。 
长记今朝， 
瑶台仙子， 
降作人间明秀。 
四德生来全备， 
绿鬓年年依旧。 
更满目， 
儿妇儿孙， 
森罗前後。 
知否。 
笙歌奏。 
去岁芳筵， 
好事今年又。 
寿烛高烧， 
寿词齐唱， 
满劝长生酒。 
元自荣华富贵， 
况复康宁福寿。 
愿此去， 
等鹤算龟龄， 
天长地久。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>春事恰平分， 
南极夜来星瑞。 
闻道都曹初度， 
拥万红千翠。 
长才杰出应时须， 
一郡赖纲纪。 
看即诏还入觐， 
上鸳行班里。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>西风何事， 
为行人扫荡， 
烦襟如洗。 
垂涨蒸澜都卷尽， 
一片潇湘清泚。 
酒病惊秋， 
诗愁入鬓， 
对景人千里。 
楚宫故事， 
一时分付流水。 
江上买取扁舟， 
排云涌浪， 
直过金沙尾。 
归去江南丘壑处， 
不用来寻月姊。 
风露杯深， 
芙蓉裳冷， 
笑傲烟霞里。 
草庐如旧， 
卧龙知为谁起。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>渐秋空向晚， 
被风雨、趱重阳。 
正木落疏林， 
海棠枝上， 
忽见红妆。 
料应妒他兰菊， 
任年年、独甚占秋光。 
故把春风娇面， 
向人逞艳呈芳。 
看来毕竟此花强。 
只是欠些香。 
诮一似当年， 
五陵公子， 
却厌膏梁。 
肯来水边竹下， 
与幽人、相对说凄凉。 
只恐夜深花睡， 
五更微有清霜。
                        </pre>
            </li>
            
            <li>
                <h3>
                    永遇乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>青幄蔽林， 
白毡铺径， 
红雨迷楚。 
昼阁关愁， 
风帘卷恨， 
尽日萦情绪。 
阳台云去， 
文园人病， 
寂寞翠尊雕俎。 
惜韶容、匆匆易失， 
芳丛对眼如雾。 
巾欹润裛， 
衣宽凉渗， 
又觉渐回骄暑。 
解箨吹香， 
遗丸荐脆， 
小芰浮鸳浦。 
画栏如旧， 
依稀犹记， 
伫立一钩莲步。 
暗销魂， 
那堪又听， 
杜鹃更苦。
                        </pre>
            </li>
            
            <li>
                <h3>
                    江神子·江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>华堂深处出娉婷。 
语声轻。 
笑声清。 
燕语莺啼， 
一一付春情。 
恰似洛阳花正发， 
见花好， 
不知名。 
金瓯盛酒玉纤擎。 
满盈盈。 
劝深深。 
不怕主人， 
教你十分斟。 
只怕酒阑歌罢後， 
人不见， 
暮山青。
                        </pre>
            </li>
            
            <li>
                <h3>
                    沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>闻道参军， 
今日垂弧， 
胜如去年。 
正新颁蓝绶， 
天香芬馥， 
初开黄牒， 
御墨新鲜。 
鼻祖登科， 
已逾百载， 
衣钵于今喜再传。 
图南事， 
看抟风九万， 
击水三千。 
官曹小试民编。 
有奕世甘棠在道边。 
向樽前有兴， 
细斟清醥， 
琴中得趣， 
缓拂朱弦。 
东观酬书， 
西垣草制， 
此去掀胜好看鞭。 
应难老， 
信君家眉寿， 
自有篯山。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>快阁东西， 
鸥边问、晚晴可喜。 
鸥解语、既盟之後， 
两翁曾倚。 
笛弄惯听黄鲁直， 
履声深识徐渊子。 
添我来、相对两忘机， 
真相似。 
也不种， 
闲桃李。 
也不玩， 
佳山水。 
有新诗字字， 
爱民而已。 
一片心闲秋水外， 
三年人在春风里。 
涨一篙、江水送归鸿， 
明朝是。
                        </pre>
            </li>
            
            <li>
                <h3>
                    系裙腰
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 刘仙伦</p>
                <pre>山儿矗矗水儿清。 
船儿似叶儿轻。 
风儿更没人情。 
月儿明。 
厮合造、送行人。 
眼儿蔌蔌泪儿倾。 
灯儿更冷清清。 
遭逢著雁儿， 
又没前程。 
一声声。 
怎生得、梦儿成。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>吹箫人去行云杳。 
香篝翠被都闲了。 
叠损缕金衣。 
是他浑不知。 
冷烟寒食夜。 
淡月梨花下。 
犹自软心肠。 
为他烧夜香。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>小立东风谁共语。 
碧尽行云， 
依约兰皋暮。 
谁问离怀知几许。 
一溪流水和烟雨。 
媚荡杨花无著处。 
才伴春来， 
忙底随春去。 
只恐游蜂粘得住。 
斜阳芳草江头路。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>征衣薄薄不禁风。 
长日雨丝中。 
又是一年春事， 
花信到梧桐。 
云漠漠， 
水溶溶。 
去匆匆。 
客怀今夜， 
家在江西， 
身在江东。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>小队停钲鼓。 
向沙边、柳下维舟， 
庆公初度。 
平尽群蛮方易镇， 
此事多应有数。 
奈自古、功成人妒。 
君看乐羊中山役， 
任谤书、盈箧终无据。 
千载下， 
竞谁与。 
诗中带得西山雨。 
指天台、雁荡归欤， 
寿乡深处。 
缓急朝廷须公出， 
更作中流砥柱。 
笑痴呆、纷纷儿女。 
多少人间不平事， 
有皇天、老眼能区处。 
挥玉斝， 
听金缕。
                        </pre>
            </li>
            
            <li>
                <h3>
                    醉蓬莱
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>昨长庚入梦， 
昴宿呈祥， 
岳神锺秀。 
降产英贤， 
信道由天佑。 
蓂荚飞三， 
九秋将暮， 
遇称觞时候。 
香爇沈檀， 
曲调金缕， 
满斟春酒。 
试纪绛年， 
六身二首， 
甲子方延， 
才经八九。 
款醉蓬莱， 
寿与天长久。 
桂子青春， 
兰孙方茂， 
谅箕裘方绍。 
折桂来秋， 
成名指日， 
家毡复旧。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 刘仙伦</p>
                <pre>倚空绝壁。 
直下江千尺。 
天际两蛾凝黛， 
愁与恨、几时极。 
暮潮风正急。 
酒醒闻塞笛。 
试问谪仙何处， 
青山外， 
远烟碧。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 刘仙伦</p>
                <pre>帘幕祥风动玉钩。 
凤箫声彻瑞烟浮。 
萧郎玉女来相会， 
今日齐眉醉玉楼。 
同富贵、共风流。 
一封花诰一封侯。 
更须有子腰金斗， 
镜里双鸾到白头。
                        </pre>
            </li>
            
    </ul>
</body>

</html>