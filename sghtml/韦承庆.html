<!DOCTYPE html>
<html lang="zh-CN">

<head>
    <meta charset="UTF-8">
    <title>
        韦承庆
    </title>
</head>

<body>
    <h1>
        韦承庆
    </h1>
    <p><strong>朝代:</strong>
        唐代
    </p>
    <p><strong>生平:</strong>
        韦承庆，字延休，郑州阳武人。事继母以孝闻，举进士，官太子司议，屡有谏纳。长寿中，累迁凤阁侍郎，三掌天官选事，铨授平允，寻知政事。神龙初，坐附张易之，流岭表。起为秘书少监，授黄门侍郎，未拜卒。  集六十卷，今存诗七首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    凌朝浮江旅思
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 韦承庆</p>
                <pre>天晴上初日， 
春水送孤舟。 
山远疑无树， 
潮平似不流。 
岸花开且落， 
江鸟没还浮。 
羁望伤千里， 
长歌遣四愁。
                        </pre>
            </li>
            
            <li>
                <h3>
                    南中咏雁诗
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 韦承庆</p>
                <pre>万里人南去， 
三春雁北飞。 
不知何岁月， 
得与尔同归。
                        </pre>
            </li>
            
            <li>
                <h3>
                    南行别弟
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 韦承庆</p>
                <pre>澹澹长江水， 
悠悠远客情。 
落花相与恨， 
到地一无声。
                        </pre>
            </li>
            
            <li>
                <h3>
                    寒食应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 韦承庆</p>
                <pre>凤城春色晚， 
龙禁早晖通。 
旧火收槐燧， 
馀寒入桂宫。 
莺啼正隐叶， 
鸡斗始开笼。 
蔼蔼瑶山满， 
仙歌始乐风。
                        </pre>
            </li>
            
            <li>
                <h3>
                    横吹曲辞·折杨柳
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 韦承庆</p>
                <pre>万里边城地， 
三春杨柳节。 
叶似镜中眉， 
花如关外雪。 
征人远乡思， 
倡妇高楼别。 
不忍掷年华， 
含情寄攀折。
                        </pre>
            </li>
            
            <li>
                <h3>
                    直中书省
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 韦承庆</p>
                <pre>清切凤皇池， 
扶疏鸡树枝。 
唯应集鸾鹭， 
何为宿羁雌。 
大造乾坤辟， 
深恩雨露垂。 
昆蚑皆含养， 
驽骀亦驱驰。 
木偶翻为用， 
芝泥忽滥窥。 
九思空自勉， 
五字本无施。 
徒喜逢千载， 
何阶答二仪。 
萤光向日尽， 
蚊力负山疲。 
禁宇庭除阔， 
闲宵钟箭移。 
暗花临户发， 
残月下帘欹。 
白发随年改， 
丹心为主披。 
命将时共泰， 
言与行俱危。 
寄谢巢由客， 
尧年正在斯。
                        </pre>
            </li>
            
    </ul>
</body>

</html>