<!DOCTYPE html>
<html lang="zh-CN">

<head>
    <meta charset="UTF-8">
    <title>
        唐珏
    </title>
</head>

<body>
    <h1>
        唐珏
    </h1>
    <p><strong>朝代:</strong>
        宋代
    </p>
    <p><strong>生平:</strong>
        唐珏（1247——?） 字玉潜，号菊山，会稽山阴（今浙江绍兴市）人。家贫，聚徒授课，以养老母。至元间，杨琏真伽发掘宋陵，珏与林景熙、谢翱等，佯装采药人，潜入墓地，掩埋诸陵遗骨，植冬青树，义节著于一时。《全宋词》存其词四首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    摸鱼儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 唐珏</p>
                <pre>渐沧浪、冻痕消尽。 
琼丝初漾明镜。 
鲛人夜翦龙髯滑， 
织就水晶帘冷。 
凫叶净。 
最好似、嫩荷半卷浮倩影。 
玉流翠凝。 
早枯豉融香， 
红盐和雪， 
醉齿嚼清莹。 
功名梦， 
曾被秋风唤醒。 
故人应动高兴。 
悠然世味浑如水， 
千里旧怀谁省。 
空对景。 
奈回首、姑苏台畔愁波暝。 
烟寒夜静。 
但只有芳洲， 
苹花共老， 
何日泛归艇。
                        </pre>
            </li>
            
            <li>
                <h3>
                    桂枝香
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 唐珏</p>
                <pre>松江舍北。 
正水落晚汀， 
霜老枯荻。 
还见青匡似绣， 
绀螯如戟。 
西风有恨无肠断， 
恨东流、几番潮沙。 
夜灯争聚微光， 
挂影误投帘隙。 
更喜荐、新篘玉液。 
正半壳含黄， 
一醉秋色。 
纤手香橙风味， 
有人相忆。 
江湖岁晚听飞雪， 
但沙痕、空记行迹。 
至今茶鼎， 
时时犹认， 
眼波愁碧。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 唐珏</p>
                <pre>淡妆人更婵娟， 
晚奁净洗铅华腻。 
泠泠月色， 
萧萧风度， 
娇红敛避。 
太液池空， 
霓裳舞倦， 
不堪重记。 
叹冰魂犹在， 
翠舆难驻， 
玉簪为谁轻坠。 
别有凌空一叶， 
泛青寒、素波千里。 
珠房泪湿， 
明珰恨远， 
旧游梦里。 
羽扇生秋， 
琼楼不夜， 
尚遗仙意。 
奈香易散， 
绡衣半脱， 
露凉如水。
                        </pre>
            </li>
            
            <li>
                <h3>
                    齐天乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 唐珏</p>
                <pre>蜡痕初染仙茎露， 
新声又移凉影。 
佩玉流空， 
绡衣翦雾， 
几度槐昏柳暝。 
幽窗睡醒。 
奈欲断还连， 
不堪重听。 
怨结齐姬， 
故宫烟树翠阴冷。 
当时旧情在否， 
晚妆清镜里， 
犹记娇鬓。 
乱咽频惊， 
馀悲渐杳， 
摇曳风枝未定。 
秋期话尽。 
又抱叶凄凄， 
暮寒山静。 
付与孤蛩， 
苦吟清夜永。
                        </pre>
            </li>
            
    </ul>
</body>

</html>