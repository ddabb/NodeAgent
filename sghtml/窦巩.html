<!DOCTYPE html>
<html lang="zh-CN">

<head>
    <meta charset="UTF-8">
    <title>
        窦巩
    </title>
</head>

<body>
    <h1>
        窦巩
    </h1>
    <p><strong>朝代:</strong>
        唐代
    </p>
    <p><strong>生平:</strong>
        窦巩，字友封，登元和进士。累辟幕府，入拜侍御史，转司勋员外、刑部郎中。元稹观察浙东，奏为副使。又从镇武昌，归京师卒。巩雅裕，有名于时。平居与人言，若不出口，世称嗫嚅翁。白居易编次往还诗尤长者，号《元白往还集》，巩亦与焉。诗三十九首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    从军别家
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>自笑儒生著战袍， 
书斋壁上挂弓刀。 
如今便是征人妇， 
好织回文寄窦滔。
                        </pre>
            </li>
            
            <li>
                <h3>
                    代邻叟
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>年来七十罢耕桑， 
就暖支羸强下床。 
满眼儿孙身外事， 
闲梳白发对残阳。
                        </pre>
            </li>
            
            <li>
                <h3>
                    南游感兴
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>伤心欲问前朝事， 
惟见江流去不回。 
日暮东风春草绿， 
鹧鸪飞上越王台。
                        </pre>
            </li>
            
            <li>
                <h3>
                    南阳道中作
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 窦巩</p>
                <pre>东风雨洗顺阳川， 
蜀锦花开绿草田。 
彩雉斗时频驻马， 
酒旗翻处亦留钱。 
新晴日照山头雪， 
薄暮人争渡口船。 
早晚到家春欲尽， 
今年寒食月初圆。
                        </pre>
            </li>
            
            <li>
                <h3>
                    哭吕衡州八郎中
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 窦巩</p>
                <pre>今朝血泪问苍苍， 
不分先悲旅馆丧。 
人送剑来归陇上， 
雁飞书去叫衡阳。 
还家路远儿童小， 
埋玉泉深昼夜长。 
望尽素车秋草外， 
欲将身赎返魂香。
                        </pre>
            </li>
            
            <li>
                <h3>
                    唐州东途作
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>绿林兵起结愁云， 
白羽飞书未解纷。 
天子欲开三面网， 
莫将弓箭射官军。
                        </pre>
            </li>
            
            <li>
                <h3>
                    奉使蓟门
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>自从身属富人侯， 
蝉噪槐花已四秋。 
今日一茎新白发， 
懒骑官马到幽州。
                        </pre>
            </li>
            
            <li>
                <h3>
                    宫人斜
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>离宫路远北原斜， 
生死恩深不到家。 
云雨今归何处去， 
黄鹂飞上野棠花。
                        </pre>
            </li>
            
            <li>
                <h3>
                    寄南游兄弟
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>书来未报几时还， 
知在三湘五岭间。 
独立衡门秋水阔， 
寒鸦飞去日衔山。
                        </pre>
            </li>
            
            <li>
                <h3>
                    寻道者所隐不遇
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>篱外涓涓涧水流， 
槿花半点夕阳收。 
欲题名字知相访， 
又恐芭蕉不奈秋。
                        </pre>
            </li>
            
            <li>
                <h3>
                    少妇词
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>坐惜年光变， 
辽阳信未通。 
燕迷新画屋， 
春识旧花丛。 
梦绕天山外， 
愁翻锦字中。 
昨来谁是伴， 
鹦鹉在帘栊。
                        </pre>
            </li>
            
            <li>
                <h3>
                    岁晚喜远兄弟至书情
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>几年沧海别， 
相见竟多违。 
鬓发缘愁白， 
音书为懒稀。 
新诗徒有赠， 
故国未同归。 
人事那堪问， 
无言是与非。
                        </pre>
            </li>
            
            <li>
                <h3>
                    忝职武昌，初至夏口，书事献府主相公
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>白发放櫜鞬， 
梁王爱旧全。 
竹篱江畔宅， 
梅雨病中天。 
时奉登楼宴， 
闲修上水船。 
邑人兴谤易， 
莫遣鹤支钱。
                        </pre>
            </li>
            
            <li>
                <h3>
                    悼妓东东
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 窦巩</p>
                <pre>芳菲美艳不禁风， 
未到春残已坠红。 
惟有侧轮车上铎， 
耳边长似叫东东。 
第二百七十二卷
                        </pre>
            </li>
            
            <li>
                <h3>
                    放鱼
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>金钱赎得免刀痕， 
闻道禽鱼亦感恩。 
好去长江千万里， 
不须辛苦上龙门。
                        </pre>
            </li>
            
            <li>
                <h3>
                    新罗进白鹰
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>御马新骑禁苑秋， 
白鹰来自海东头。 
汉皇无事须游猎， 
雪乱争飞锦臂鞲。
                        </pre>
            </li>
            
            <li>
                <h3>
                    新营别墅寄家兄
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>懒性如今成野人， 
行藏由兴不由身。 
莫惊此度归来晚， 
买得西山正值春。
                        </pre>
            </li>
            
            <li>
                <h3>
                    早春松江野望
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>江村风雪霁， 
晓望忽惊春。 
耕地人来早， 
营巢鹊语频。 
带花移树小， 
插槿作篱新。 
何事胜无事， 
穷通任此身。
                        </pre>
            </li>
            
            <li>
                <h3>
                    早春送宇文十归吴
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>春迟不省似今年， 
二月无花雪满天。 
村店闭门何处宿， 
夜深遥唤渡江船。
                        </pre>
            </li>
            
            <li>
                <h3>
                    早秋江行
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>回望湓城远， 
西风吹荻花。 
暮潮江势阔， 
秋雨雁行斜。 
多醉浑无梦， 
频愁欲到家。 
渐惊云树转， 
数点是晨鸦。
                        </pre>
            </li>
            
            <li>
                <h3>
                    永宁小园寄接近校书
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>故里心期奈别何， 
手栽芳树忆庭柯。 
东皋黍熟君应醉， 
梨叶初红白露多。
                        </pre>
            </li>
            
            <li>
                <h3>
                    汉阴驿与宇文十相遇，旋归西川，因……
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>吴蜀何年别， 
相逢汉水头。 
望乡心共醉， 
握手泪先流。 
宿雾千山晓， 
春霖一夜愁。 
离情方浩荡， 
莫说去刀州。
                        </pre>
            </li>
            
            <li>
                <h3>
                    江陵遇元九李六二侍御纪事书情呈十二韵
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 窦巩</p>
                <pre>自见人相爱， 
如君爱我稀。 
好闲容问道， 
攻短每言非。 
梦想何曾间， 
追欢未省违。 
看花怜后到， 
避酒许先归。 
柳寺春堤远， 
津桥曙月微。 
渔翁随去处， 
禅客共因依。 
蓬阁初疑义， 
霜台晚畏威。 
学深通古字， 
心直触危机。 
肯滞荆州掾， 
犹香柏署衣。 
山连巫峡秀， 
田傍渚宫肥。 
美玉方齐价， 
迁莺尚怯飞。 
伫看霄汉上， 
连步侍彤闱。
                        </pre>
            </li>
            
            <li>
                <h3>
                    洛中即事
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>高梧叶尽鸟巢空， 
洛水潺湲夕照中。 
寂寂天桥车马绝， 
寒鸦飞入上阳宫。
                        </pre>
            </li>
            
            <li>
                <h3>
                    游仙词
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 窦巩</p>
                <pre>海上神山绿， 
溪边杏树红。 
不知何处去， 
月照玉楼空。
                        </pre>
            </li>
            
            <li>
                <h3>
                    登玉钩亭奉献淮南李相公
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 窦巩</p>
                <pre>西南城上高高处， 
望月分明似玉钩。 
朱槛入云看鸟灭， 
绿杨如荠绕江流。 
定知有客嫌陈榻， 
从此无人上庾楼。 
今日卷帘天气好， 
不劳骑马看扬州。
                        </pre>
            </li>
            
            <li>
                <h3>
                    秋夕
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>护霜云映月朦胧， 
乌鹊争飞井上桐。 
夜半酒醒人不觉， 
满池荷叶动秋风。
                        </pre>
            </li>
            
            <li>
                <h3>
                    经窦车骑故城
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>荒陂古堞欲千年， 
名振图书剑在泉。 
今日诸孙拜坟树， 
愧无文字续燕然。
                        </pre>
            </li>
            
            <li>
                <h3>
                    老将行
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>烽烟犹未尽， 
年鬓暗相催。 
轻敌心空在， 
弯弓手不开。 
马依秋草病， 
柳傍故营摧。 
唯有酬恩客， 
时听说剑来。
                        </pre>
            </li>
            
            <li>
                <h3>
                    襄阳寒食寄宇文籍
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>烟水初销见万家， 
东风吹柳万条斜。 
大堤欲上谁相伴， 
马踏春泥半是花。
                        </pre>
            </li>
            
            <li>
                <h3>
                    赠王氏小儿
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>竹林会里偏怜小， 
淮水清时最觉贤。 
莫倚儿童轻岁月， 
丈人曾共尔同年。
                        </pre>
            </li>
            
            <li>
                <h3>
                    赠萧都官
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>萧郎自小贤， 
爱客不言钱。 
有酒轻寒夜， 
无愁倚少年。 
闲寻织锦字， 
醉上看花船。 
好是关身事， 
从人道性偏。
                        </pre>
            </li>
            
            <li>
                <h3>
                    赠阿史那都尉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>较猎燕山经几春， 
雕弓白羽不离身。 
年来马上浑无力， 
望见飞鸿指似人。
                        </pre>
            </li>
            
            <li>
                <h3>
                    过骊山
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>翠辇红旌去不回， 
苍苍宫树锁青苔。 
有人说得当时事， 
曾见长生玉殿开。
                        </pre>
            </li>
            
            <li>
                <h3>
                    送元稹西归
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>南州风土滞龙媒， 
黄纸初飞敕字来。 
二月曲江连旧宅， 
阿婆情熟牡丹开。
                        </pre>
            </li>
            
            <li>
                <h3>
                    送刘禹锡
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>十年憔悴武陵溪， 
鹤病深林玉在泥。 
今日太行平似砥， 
九霄初倚入云梯。
                        </pre>
            </li>
            
            <li>
                <h3>
                    陕府宾堂览房杜二公仁寿年中题……
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>仁寿元和二百年， 
濛笼水墨淡如烟。 
当时憔悴题名日， 
汉祖龙潜未上天。
                        </pre>
            </li>
            
            <li>
                <h3>
                    题任处士幽居
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 窦巩</p>
                <pre>红叶江村夕， 
孤烟草舍贫。 
水清鱼识钓， 
林静犬随人。 
采掇山无主， 
扶持药有神。 
客来唯劝酒， 
蝴蝶是前身。
                        </pre>
            </li>
            
            <li>
                <h3>
                    题剑津
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 窦巩</p>
                <pre>风前推折千年剑， 
岩下澄空万古潭。 
双剑变成龙化去， 
两溪相并水归南。
                        </pre>
            </li>
            
    </ul>
</body>

</html>