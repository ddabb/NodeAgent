<!DOCTYPE html>
<html lang="zh-CN">

<head>
    <meta charset="UTF-8">
    <title>
        李昭象
    </title>
</head>

<body>
    <h1>
        李昭象
    </h1>
    <p><strong>朝代:</strong>
        唐代
    </p>
    <p><strong>生平:</strong>
        李昭象，字化文，父方玄为池州刺史，因家焉。懿宗末年，以文干相国路岩，岩问其年，曰十有七矣。岩年尚少，尤器重之，荐于朝。将召试，会岩贬，遂还秋浦，移居九华，与张乔、顾云辈为方外友。诗八首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    喜杜荀鹤及第
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李昭象</p>
                <pre>深岩贫复病， 
榜到见君名。 
贫病浑如失， 
山川顿觉清。 
一春新酒兴， 
四海旧诗声。 
日使能吟者， 
西来步步轻。
                        </pre>
            </li>
            
            <li>
                <h3>
                    学仙词寄顾云
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李昭象</p>
                <pre>记得初传九转方， 
碧云峰下祝虚皇。 
丹砂未熟心徒切， 
白日难留鬓欲苍。 
无路洞天寻穆满， 
有时人世美刘郎。 
仙人恩重何由报， 
焚尽星坛午夜香。
                        </pre>
            </li>
            
            <li>
                <h3>
                    寄尉迟侍御
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李昭象</p>
                <pre>我眠青嶂弄澄潭， 
君戴貂蝉白玉篸。 
应向谢公楼上望， 
九华山色在西南。
                        </pre>
            </li>
            
            <li>
                <h3>
                    寄献山中顾公员外
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李昭象</p>
                <pre>抽却朝簪著钓蓑， 
近来声迹转巍峨。 
祥麟避网虽山野， 
丹凤衔书即薜萝。 
乍隐文章情更逸， 
久闲经济术翻多。 
深惭未副吹嘘力， 
竟困风埃争奈何。
                        </pre>
            </li>
            
            <li>
                <h3>
                    山中寄崔谏议
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李昭象</p>
                <pre>半生猿鸟共山居， 
吟月吟风两鬓疏。 
新句未尝忘教化， 
上才争忍不吹嘘。 
全家欲去干戈后， 
大国中兴礼乐初。 
从此升腾休说命， 
只希公道数封书。
                        </pre>
            </li>
            
            <li>
                <h3>
                    招西洞道者
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李昭象</p>
                <pre>危峰抹黛夹晴川， 
树簇红英草碧烟。 
樵客云僧两无事， 
此中堪去觅灵仙。
                        </pre>
            </li>
            
            <li>
                <h3>
                    赴举出山留寄山居郑参军
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李昭象</p>
                <pre>还如费冠卿， 
向此振高名。 
肯羡鱼须美， 
长夸鹤氅轻。 
理琴寒指倦， 
试药黑髭生。 
时泰难云卧， 
随看急诏行。
                        </pre>
            </li>
            
            <li>
                <h3>
                    题顾正字谿居
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李昭象</p>
                <pre>高敞吟轩近钓湾， 
尘中来似出人间。 
若教明月休生桂， 
应得危时共掩关。 
春酒夜棋难放客， 
短篱疏竹不遮山。 
莫夸恬淡胜荣禄， 
雁引行高未许闲。
                        </pre>
            </li>
            
    </ul>
</body>

</html>