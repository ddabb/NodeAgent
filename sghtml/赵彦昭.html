<!DOCTYPE html>
<html lang="zh-CN">

<head>
    <meta charset="UTF-8">
    <title>
        赵彦昭
    </title>
</head>

<body>
    <h1>
        赵彦昭
    </h1>
    <p><strong>朝代:</strong>
        唐代
    </p>
    <p><strong>生平:</strong>
        赵彦昭，字奂然，甘州张掖人。少豪迈，风骨秀爽。及进士第，调南部尉，历左台监察御史。中宗景龙中，累迁中书侍郎，同中书门下平章事。睿宗立，出为宋州刺史，入为吏部侍郎，迁刑部尚书，封耿国公。寻贬江州别驾卒。编诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    人日侍宴大明宫应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 赵彦昭</p>
                <pre>宝契无为属圣人， 
雕舆出幸玩芳辰。 
平楼半入南山雾， 
飞阁旁临东墅春。 
夹路秾花千树发， 
垂轩弱柳万条新。 
处处风光今日好， 
年年愿奉属车尘。
                        </pre>
            </li>
            
            <li>
                <h3>
                    侍宴桃花园咏桃花应制
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 赵彦昭</p>
                <pre>红萼竞燃春苑曙， 
莑茸新吐御筵开。 
长年愿奉西王宴， 
近侍惭无东朔才。
                        </pre>
            </li>
            
            <li>
                <h3>
                    哭仆射鄂公杨再思
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>两揆光天秩， 
三朝奉帝熙。 
何言集大鸟， 
忽此丧元龟。 
坐叹公槐落， 
行闻宰树悲。 
壑舟今已去， 
宁有济川期。
                        </pre>
            </li>
            
            <li>
                <h3>
                    奉和七夕两仪殿会宴应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>青女三秋节， 
黄姑七日期。 
星桥度玉珮， 
云阁掩罗帷。 
河气通仙掖， 
天文入睿词。 
今宵望灵汉， 
应得见蛾眉。
                        </pre>
            </li>
            
            <li>
                <h3>
                    奉和九日幸临渭亭登高应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>秋豫凝仙览， 
宸游转翠华。 
呼鹰下鸟路， 
戏马出龙沙。 
紫菊宜新寿， 
丹萸辟旧邪。 
须陪长久宴， 
岁岁奉吹花。
                        </pre>
            </li>
            
            <li>
                <h3>
                    奉和九月九日登慈恩寺浮屠应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>出豫乘秋节， 
登高陟梵宫。 
皇心满尘界， 
佛迹现虚空。 
日月宜长寿， 
人天得大通。 
喜闻题宝偈， 
受记莫由同。
                        </pre>
            </li>
            
            <li>
                <h3>
                    奉和人日清晖阁宴群臣遇雪应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>出震乘东陆， 
凭高御北辰。 
祥云应早岁， 
瑞雪候初旬。 
庭树千花发， 
阶蓂七叶新。 
幸承今日宴， 
长寿万年春。
                        </pre>
            </li>
            
            <li>
                <h3>
                    奉和元日赐群臣柏叶应制
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 赵彦昭</p>
                <pre>器乏雕梁器， 
材非构厦材。 
但将千岁叶， 
常奉万年杯。
                        </pre>
            </li>
            
            <li>
                <h3>
                    奉和初春幸太平公主南庄应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 赵彦昭</p>
                <pre>主第岩扃驾鹊桥， 
天门阊阖降鸾镳。 
历乱旌旗转云树， 
参差台榭入烟霄。 
林间花杂平阳舞， 
谷里莺和弄玉箫。 
已陪沁水追欢日， 
行奉茅山访道朝。
                        </pre>
            </li>
            
            <li>
                <h3>
                    奉和圣制幸韦嗣立山庄应制
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 赵彦昭</p>
                <pre>廊庙心存岩壑中， 
銮舆瞩在灞城东。 
逍遥自在蒙庄子， 
汉主徒言河上公。
                        </pre>
            </li>
            
            <li>
                <h3>
                    奉和圣制登骊山高顶寓目应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>皇情遍九垓， 
御辇驻昭回。 
路若随天转， 
人疑近日来。 
河看大禹凿， 
山见巨灵开。 
愿扈登封驾， 
常持荐寿杯。
                        </pre>
            </li>
            
            <li>
                <h3>
                    奉和圣制立春日侍宴内殿出剪彩花应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>剪彩迎初候， 
攀条故写真。 
花随红意发， 
叶就绿情新。 
嫩色惊衔燕， 
轻香误采人。 
应为熏风拂， 
能令芳树春。
                        </pre>
            </li>
            
            <li>
                <h3>
                    奉和幸大荐福寺
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 赵彦昭</p>
                <pre>宝地龙飞后， 
金身佛现时。 
千花开国界， 
万善累皇基。 
北阙承行幸， 
西园属住持。 
天衣拂旧石， 
王舍起新祠。 
刹凤迎雕辇， 
幡虹驻彩旗。 
洞沾小雨润， 
窃仰大风诗。
                        </pre>
            </li>
            
            <li>
                <h3>
                    奉和幸安乐公主山庄应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 赵彦昭</p>
                <pre>六龙齐轸御朝曦， 
双鹢维舟下绿池。 
飞观仰看云外耸， 
浮桥直见海中移。 
灵泉巧凿天孙渚， 
孝笋能抽帝女枝。 
幸愿一生同草树， 
年年岁岁乐于斯。
                        </pre>
            </li>
            
            <li>
                <h3>
                    奉和幸白鹿观应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>云骖驱半景， 
星跸坐中天。 
国诞玄宗圣， 
家寻碧落仙。 
玉杯鸾荐寿， 
宝算鹤知年。 
一睹光华旦， 
欣承道德篇。
                        </pre>
            </li>
            
            <li>
                <h3>
                    奉和幸长安故城未央宫应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 赵彦昭</p>
                <pre>夙驾移天跸， 
凭轩览汉都。 
寒烟收紫禁， 
春色绕黄图。 
旧史遗陈迹， 
前王失霸符。 
山河寸土尽， 
宫观尺椽无。 
崇高惟在德， 
壮丽岂为谟。 
茨室留皇鉴， 
熏歌盛有虞。
                        </pre>
            </li>
            
            <li>
                <h3>
                    奉和幸韦嗣立山庄侍燕应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 赵彦昭</p>
                <pre>贤族唯题里， 
儒门但署乡。 
何如表岩洞， 
宸翰发辉光。 
地在兹山曲， 
家临郃水阳。 
六龙驻旌罕， 
四牡耀旂常。 
北斗临台座， 
东山入庙堂。 
天高羽翼近， 
主圣股肱良。 
野竹池亭气， 
村花涧谷香。 
纵然怀豹隐， 
空愧蹑鹓行。
                        </pre>
            </li>
            
            <li>
                <h3>
                    安乐公主移入新宅侍宴应制同用开字
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 赵彦昭</p>
                <pre>云物中京晓， 
天人外馆开。 
飞桥象河汉， 
悬榜学蓬莱。 
北阙临仙槛， 
南山送寿杯。 
一窥轮奂毕， 
惭恧栋梁材。
                        </pre>
            </li>
            
            <li>
                <h3>
                    杂曲歌辞·桃花行
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 赵彦昭</p>
                <pre>红萼竞妍春苑曙， 
粉茸新向御筵开。 
长年愿奉西王宴， 
近侍惭无东朔才。
                        </pre>
            </li>
            
            <li>
                <h3>
                    秋朝木芙蓉
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 赵彦昭</p>
                <pre>水面芙蓉秋已衰， 
繁条偏是著花迟。 
平明露滴垂红脸， 
似有朝愁暮落时。
                        </pre>
            </li>
            
            <li>
                <h3>
                    苑中人日遇雪应制
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 赵彦昭</p>
                <pre>始见青云干律吕， 
俄逢瑞雪应阳春。 
今日回看上林树， 
梅花柳絮一时新。
                        </pre>
            </li>
            
    </ul>
</body>

</html>